Anei jing klei Y-Môis blŭ kơ jih jang phung Israel nah dih êa krông Yurdan, hlăm kdrăn tač, hlăm tlung phă anăp hŏng Supha, plah wah Paran, Tôphel, Laban, Hasêrôt, leh anăn Disahap.
Mâo pluh sa hruê êbat mơ̆ng Hôrep ktuê êlan čư̆ Sêir truh kơ Kadês-Barnê.
Hlăm thŭn tal pă pluh, ti hruê sa mlan pluh sa Y-Môis blŭ kơ phung ƀuôn sang Israel tui si jih jang klei Yêhôwa brei leh kơ ñu mtă kơ digơ̆,
leh ñu dưi hŏng Y-Sihôn mtao phung Amôrit dôk ti ƀuôn Hêsbôn, leh anăn Y-Ôk mtao ala čar Basan dôk ti ƀuôn Astarôt leh anăn ti ƀuôn Êdrei.
Nah dih êa krông Yurdan hlăm čar Môap Y-Môis dơ̆ng mblang klei bhiăn anăn, lač,
“Yêhôwa Aê Diê drei lač leh kơ drei ti Hôrep, ‘Man leh diih dôk hlăm čư̆ anei.
Wir đuĕ nao bĕ, nao bĕ phă čar kngư phung Amôrit leh anăn jih jang phung riêng gah diñu hlăm tlung, ti čar kngư leh anăn čar lăn dap, ti čar Dhŭng, leh anăn ti hang êa ksĭ, čar phung Kanaan, leh anăn ti čar Liƀan, tơl truh ti êa krông prŏng, êa krông Ơprat.
Nĕ anei, kâo mdơ̆ng brei leh čar ti anăp diih; mŭt leh anăn mă bĕ čar Yêhôwa kat asei leh kơ phung aê diih, kơ Y-Abraham, kơ Y-Isăk, leh anăn kơ Y-Yakôp, čiăng brei kơ digơ̆ leh anăn kơ phung anak čô êdei kơ digơ̆.’ ”
“Hlăk anăn kâo lač kơ diih, ‘Kâo amâo dưi ôh hjăn kâo klam diih.
Yêhôwa Aê Diê diih bi lar êngŭm diih leh, leh anăn nĕ anei, hruê anei diih jing lu msĕ si mtŭ hlăm adiê.
Akâo kơ Yêhôwa Aê Diê phung aê diih bi lar diih jing lu hĭn sa êbâo bliư̆, leh anăn hơêč hmưi klei jăk jĭn kơ diih tui si ñu ƀuăn leh kơ diih!
Si kâo dưi klam hjăn kâo boh ktrŏ diih leh anăn klei diih bi tăng?
Ruah bĕ phung thâo mĭn, thâo săng, leh anăn găn leh lu klei truh, tui si găp djuê diih, leh anăn kâo srăng mjing digơ̆ khua kơ diih.’
Leh anăn diih lŏ wĭt lač kơ kâo, ‘Klei ih kčĕ anăn jing jăk brei hmei ngă.’
Snăn kâo mă phung khua mơ̆ng găp djuê diih, phung thâo mĭn leh anăn găn lu klei truh, leh anăn mdưm digơ̆ jing khua kơ diih, khua kơ êbâo, khua kơ êtuh, khua kơ êma pluh, leh anăn khua kơ pluh čô, leh anăn khua kiă hlăm phung găp djuê diih.
Hlăk anăn kâo mtă kơ phung khua phat kđi diih, ‘Dôk hmư̆ bĕ klei hdơ̆ng phung ayŏng adei diih, leh anăn phat bĕ kđi hŏng klei kpă kơ sa čô mnuih hŏng ayŏng adei ñu amâodah mnuih tue dôk mbĭt hŏng ñu.
Đăm dôk sa tĭng ôh hlăm klei phat kđi; brei diih hmư̆ klei pô điêt wăt klei pô prŏng mơh; đăm huĭ ôh kơ ƀô̆ mta mnuih, kyuadah klei phat kđi jing bruă Aê Diê. Leh anăn kđi dleh đei kơ diih, brei diih ba kơ kâo, leh anăn kâo srăng hmư̆ klei anăn.’
Snăn, hlăk anăn kâo mtă leh kơ diih jih jang klei brei diih srăng ngă.”
“Drei đuĕ nao mơ̆ng Hôrep leh anăn drei găn jih kdrăn tač prŏng leh anăn jŭ jhat diih ƀuh leh, ktuê êlan phă čar kngư phung Amôrit, tui si Yêhôwa Aê Diê drei mtă leh kơ drei; leh anăn drei truh ti Kadês-Barnêa.
Leh anăn kâo lač kơ diih, ‘Diih truh leh kơ čar kngư phung Amôrit, čar Yêhôwa Aê Diê drei brei kơ drei.
Nĕ anei Yêhôwa Aê Diê ih mdơ̆ng brei leh čar ti anăp ih; đĭ mă bĕ tui si Yêhôwa, Aê Diê phung aê ih hưn leh kơ ih; đăm huĭ amâodah êdu ai ôh.’
Leh anăn jih jang diih hriê kơ kâo leh anăn lač, ‘Brei tiŏ nao mnuih êlâo kơ hmei, čiăng kơ diñu dưi čuă êwăng brei kơ hmei čar anăn, leh anăn brei diñu hưn kơ hmei êlan hmei srăng đĭ nao leh anăn ƀuôn hmei srăng mŭt.’
Klei anăn kâo mĭn leh jăk, leh anăn kâo ruah pluh dua čô êkei hlăm phung diih, sa čô êkei kơ grăp găp djuê.
Diñu wir đĭ nao kơ čar kngư, leh anăn truh kơ tlung Êskôl leh anăn ksiêm gơ̆.
Diñu mă djă hlăm kngan diñu đa đa boh mơ̆ng čar anăn leh anăn djă ba gơ̆ kơ drei, leh anăn wĭt hưn kơ drei leh anăn lač, ‘Čar Yêhôwa Aê Diê drei brei kơ drei jing jăk.’
Ƀiădah diih amâo čiăng đĭ nao ôh, leh anăn diih bi kdơ̆ng hŏng klei Yêhôwa Aê Diê diih mtă.
Diih blŭ dŭñ dŭñ hlăm sang čhiăm diih leh anăn lač, ‘Kyuadah Yêhôwa bi êmut kơ drei, snăn ñu atăt drei kbiă leh mơ̆ng čar Êjip čiăng jao drei hlăm kngan phung Amôrit, čiăng bi rai drei.
Ti anôk drei srăng đĭ nao? Phung ayŏng adei drei bi êdu ai drei, lač, “Phung ƀuôn sang anăn jing prŏng hĭn leh anăn dlông awan hĭn kơ drei; ƀuôn diñu prŏng leh anăn bư̆ mnư̆ kjăp dlông sô̆ adiê; êbeh kơ anăn hmei ƀuh phung anak êkei Auakim tinăn.”’
Leh anăn kâo lač leh kơ diih, ‘Đăm diih hyưt leh anăn huĭ kơ diñu ôh.
Yêhôwa Aê Diê diih, pô nao êlâo kơ diih, ñu pô srăng bi blah brei kơ diih, msĕ si ñu ngă leh kơ diih hlăm čar Êjip ti anăp ală diih,
leh anăn hlăm kdrăn tač, anôk diih ƀuh leh klei Yêhôwa Aê Diê diih pŭ diih msĕ si sa čô êkei pŭ anak êkei ñu, hlăm jih jang êlan diih êbat leh tơl diih truh kơ anôk anei.’
Ƀiădah wăt klei blŭ anăn dưn, diih amâo đăo ôh kơ Yêhôwa Aê Diê diih,
pô nao êlâo kơ diih ti êlan čiăng duah sa anôk pioh mdơ̆ng sang čhiăm diih, hlăm pui êjai mlam čiăng ktrâo êlan kơ diih srăng êbat, leh anăn hlăm knam êjai hruê.”
“Yêhôwa hmư̆ asăp diih blŭ, ñu ăl leh anăn kat asei,
‘Amâo mâo sa čô êkei mơ̆ng ênuk soh jhat anei srăng ƀuh ala čar jăk kâo kat asei leh čiăng brei kơ phung aê diih đưm,
knŏng Y-Kalep anak êkei Y-Jêphunê; ñu srăng ƀuh čar anăn, leh anăn kâo srăng brei kơ ñu leh anăn kơ phung anak ñu čar ñu juă leh, kyuadah ñu tui hlue Yêhôwa hŏng jih ai tiê.’
Yêhôwa ăl kơ kâo msĕ mơh kyua diih, leh anăn lač, ‘Ih amâo srăng mŭt čar anăn ôh.
Y-Yôsuê anak êkei Y-Nun, pô kăp đru ih, ñu srăng mŭt čar anăn; bi mđĭ ai ñu, kyuadah ñu srăng brei phung Israel dưn čar anăn.
Leh anăn phung anak điêt diih, diih lač leh srăng jing knuôp, leh anăn phung anak êkei diih, hruê anei ka tuôm thâo kral klei jăk amâodah klei jhat ôh, srăng mŭt hlăm čar anăn; kâo srăng brei čar anăn kơ digơ̆, leh anăn srăng bha digơ̆.
Ƀiădah bi kơ diih, wir bĕ, leh anăn hiu hlăm kdrăn tač phă Êa Ksĭ Hrah.’ ”
“Leh anăn diih lŏ wĭt lač kơ kâo, ‘Hmei ngă soh leh hŏng Yêhôwa; hmei srăng đĭ nao leh anăn bi blah djŏ tui si Yêhôwa Aê Diê drei mtă leh kơ drei.’ Leh anăn grăp čô êkei hlăm phung diih djă mnơ̆ng bi blah ñu, leh anăn mĭn srăng ênưih đĭ nao kơ čar kngư.
Yêhôwa lač kơ kâo, ‘Lač bĕ kơ diñu, Đăm đĭ nao amâodah bi blah ôh, kyuadah kâo amâo dôk ti krah diih ôh; huĭdah phung roh srăng dưi hŏng diih.’
Snăn kâo blŭ kơ diih, leh anăn diih amâo dôk hmư̆ ôh; ƀiădah diih bi kdơ̆ng leh hŏng klei Yêhôwa mtă, leh anăn hŏng klei mgao diih đĭ nao kơ čar kngư.
Hlăk anăn phung Amôrit, phung dôk hlăm čar kngư anăn, kbiă bi kdơ̆ng hŏng diih leh anăn tiŏ diih msĕ si hnuê, leh anăn bi rai diih hlăm Sêir truh ti Hôrma.
Diih wĭt, hia ti anăp Yêhôwa; ƀiădah Yêhôwa amâo dôk hmư̆ asăp diih amâodah mđing knga kơ diih ôh.
Kyuanăn diih ăt dôk ti Kadês lu hruê, sui hruê yơh diih dôk leh tinăn.”
“Hlăk anăn Yêhôwa lač kơ kâo, ‘Brei ih krah dua pŏk mdhă boh tâo msĕ si dŏ êlâo, leh anăn đĭ hriê kơ kâo ti dlông čư̆, leh anăn ngă sa boh hip kyâo.
Kâo srăng čih ti mdhă anăn klei blŭ kâo čih leh êlâo ih bi mčah leh, leh anăn brei ih dưm digơ̆ hlăm hip.’
Snăn kâo ngă hip hŏng kyâo akasi leh anăn krah dua pŏk mdhă boh tâo msĕ si dŏ êlâo, leh anăn đĭ čư̆ djă dua pŏk mdhă anăn.
Yêhôwa čih ti mdhă anăn msĕ si klei čih tal êlâo, pluh mta klei mtă Yêhôwa blŭ leh kơ diih ti dlông čư̆ mơ̆ng krah pui ti hruê bi kƀĭn; leh anăn Ñu brei mdhă anăn kơ kâo.
Kâo wir wĭt trŭn mơ̆ng čư̆ leh anăn dưm mdhă anăn hlăm hip kâo ngă leh; leh anăn digơ̆ ăt dôk tinăn, tui si Yêhôwa mtă leh kơ kâo.”
(Phung ƀuôn sang Israel đuĕ nao mơ̆ng Bêrôt Bênêjakan truh kơ Môsera. Tinăn Y-Arôn djiê leh anăn arăng dơr ñu, anak êkei ñu Y-Êlêasar djă bruă khua ngă yang hrô anôk ñu.
Mơ̆ng anôk anăn diñu đuĕ nao kơ Gutgôda, leh anăn mơ̆ng Gutgôda truh kơ Jôtbata, ala čar mâo lu hnoh êa.
Hlăk anăn Yêhôwa pioh brei găp djuê Lêwi, čiăng kkung hip klei bi mguôp Yêhôwa, čiăng dôk ti anăp Yêhôwa, čiăng mă bruă kơ Ñu leh anăn čiăng hơêč hmưi hlăm anăn Ñu truh ti hruê anei.
Kyuanăn phung Lêwi amâo mâo sa kdrêč lăn amâodah ngăn dưn mbĭt hŏng phung ayŏng adei diñu ôh; Yêhôwa jing ngăn dưn diñu, tui si Yêhôwa Aê Diê ih ƀuăn kơ diñu.)
“Kâo dôk ti dlông čư̆, pă pluh hruê leh anăn pă pluh mlam msĕ si tal êlâo, leh anăn Yêhôwa ăt hmư̆ kâo tal anăn mơh; Yêhôwa amâo čiăng bi rai diih ôh.
Yêhôwa lač kơ kâo, ‘Kgŭ bĕ, đuĕ nao bĕ ti anăp phung ƀuôn sang, čiăng kơ diñu dưi mŭt mă bha ala čar kâo kat asei leh kơ phung aê diñu đưm čiăng brei kơ diñu.’ ”
“Ară anei, Ơ Israel, ya klei Yêhôwa Aê Diê ih čiăng brei ih ngă, knŏng huĭ mpŭ kơ Yêhôwa Aê Diê ih, êbat hlăm jih jang êlan ñu, khăp kơ ñu, leh anăn mă bruă kơ Yêhôwa Aê Diê ih hŏng jih ai tiê leh anăn hŏng jih mngăt ih,
djă pioh klei mtă leh anăn klei bhiăn Yêhôwa kâo mtă kơ ih hruê anei, jing klei jăk mơak kơ ih.
Nĕ anei, adiê leh anăn adiê kơ jih tal adiê, lăn ala mbĭt hŏng jih jang mnơ̆ng hlăm ñu jing dŏ Yêhôwa Aê Diê ih.
Ƀiădah Yêhôwa brei ai tiê ñu khăp kơ phung aê ih đưm leh anăn ruah phung anak čô diñu êdei kơ diñu, ti krah jih jang phung ƀuôn sang mkăn, msĕ si hruê anei.
Snăn brei diih bi khăt klĭt ai tiê pô, leh anăn đăm lŏ jing khăng kŏ ôh.
Kyuadah Yêhôwa Aê Diê diih jing Aê Diê kơ phung yang leh anăn Khua Yang kơ phung khua, Aê Diê pô prŏng, pô myang, leh anăn pô bi krưp, pô amâo dlăng mnuih mdê mdê ôh, leh anăn amâo tŭ ôh ngăn sun.
Ñu ngă klei djŏ kơ anak êrĭt leh anăn kơ mniê djiê ung, khăp kơ mnuih dôk jưh bhiâo, brei kơ gơ̆ mnơ̆ng ƀơ̆ng huă leh anăn čhiăm ao.
Kyuanăn brei diih khăp kơ pô dôk jưh bhiâo; kyuadah diih jing phung dôk jưh bhiâo leh hlăm čar Êjip.
Brei diih huĭ mpŭ kơ Yêhôwa Aê Diê diih; brei diih mă bruă kơ ñu leh anăn dôk giăm ñu, leh anăn diih srăng kat asei hŏng anăn ñu.
Kyua ñu arăng bi mni kơ diih; ñu jing Aê Diê ih, pô ngă leh kơ diih mnơ̆ng prŏng leh anăn bi krưp anei ală diih ƀuh leh.
Phung aê diih đưm trŭn ti čar Êjip hŏng kjuh pluh čô mnuih; leh anăn ară anei Yêhôwa Aê Diê diih bi lar diih leh jing lu msĕ si mtŭ hlăm adiê.”
“Snăn brei diih khăp kơ Yêhôwa Aê Diê diih leh anăn djă pioh nanao bruă ñu, klei bhiăn ñu, klei ñu mtrŭn, leh anăn klei ñu mtă.
Brei diih dôk mĭn hruê anei, kyuadah kâo amâo dôk blŭ ôh kơ phung anak diih phung amâo tuôm thâo kral amâodah ƀuh klei Aê Diê diih mtô mjuăt, ƀiădah kơ diih phung tuôm ƀuh leh klei prŏng ñu, kngan myang ñu leh anăn păl ñu yơr leh,
mnơ̆ng ñu bi knăl leh anăn bruă ñu ngă leh ti čar Êjip kơ Pharaôn mtao čar Êjip leh anăn kơ jih čar ñu;
leh anăn klei ñu ngă leh kơ phung kahan Êjip, kơ aseh leh anăn kơ êdeh aseh digơ̆, klei ñu brei Êa Ksĭ Hrah lip digơ̆ êjai digơ̆ tiŏ diih, leh anăn klei Yêhôwa bi rai hĕ digơ̆ truh ti hruê anei;
klei ñu ngă leh kơ diih hlăm kdrăn tač tơl diih truh kơ anôk anei;
klei ñu ngă leh kơ Y-Dathan leh anăn kơ Y-Abiram phung anak êkei Y-Êliap, čô Y-Ruben, klei lăn ha ƀăng êgei ñu leh anăn lun diñu, mbĭt hŏng mnuih hlăm sang diñu, sang čhiăm diñu, leh anăn jih jang mnơ̆ng hdĭp tui hlue diñu ti krah jih jang phung Israel;
kyuadah ală diih pô yơh ƀuh leh jih jang bruă prŏng Yêhôwa ngă leh.”
“Snăn brei diih djă pioh jih klei mtă kâo brei kơ diih hruê anei, čiăng kơ diih dưi jing ktang, leh anăn mŭt mă bha ala čar diih srăng găn čiăng mă,
leh anăn čiăng kơ diih dưi dôk hdĭp sui hlăm čar Yêhôwa kat asei leh čiăng brei kơ phung aê diih leh anăn kơ phung anak čô diñu, ala čar mâo mnơ̆ng ƀơ̆ng huă mnăm êbeh dlai.
Kyuadah čar diih srăng mŭt mă bha anăn amâo djŏ msĕ si čar Êjip ôh anôk diih kbiă leh, anôk diih rah leh mjeh diih leh anăn krih êa hŏng jơ̆ng diih, msĕ si sa boh war djam.
Ƀiădah čar diih srăng găn mă bha jing ala čar kngư leh anăn tlung, ala čar mnăm êa hjan mơ̆ng adiê,
ala čar Yêhôwa Aê Diê ih răng kriê, ala čar ală Yêhôwa Aê Diê ih dlăng nanao mơ̆ng phŭn truh kơ tuč thŭn.
Tơdah diih gưt klei bhiăn Ñu kâo brei kơ diih hruê anei, khăp kơ Yêhôwa Aê Diê ih, leh anăn mă bruă kơ ñu hŏng jih ai tiê leh anăn hŏng jih mngăt ih,
Ñu srăng brei kơ ala čar diih hjan djŏ yan gơ̆, hjan tal êlâo leh anăn hjan tal êdei, čiăng kơ diih dưi mkăm pioh mdiê, kpiê leh anăn êa prăi boh ôliwơ diih.
Ñu srăng brei mơh rơ̆k hlăm hma diih pioh kơ hlô mnơ̆ng rông diih; leh anăn diih srăng ƀơ̆ng huă leh anăn trei.
Răng bĕ huĭdah ai tiê diih lĕ hlăm klei mplư, leh anăn diih klah đuĕ mă bruă kơ phung yang mkăn leh anăn kkuh mpŭ kơ diñu,
leh anăn Yêhôwa čuh ai ngêñ kơ diih, leh anăn ñu kđăl adiê, snăn amâo mâo êa hjan ôh, lăn amâo brei boh ôh, leh anăn diih rai tuč djăl mơ̆ng čar jăk Yêhôwa brei kơ diih.
Snăn brei diih pioh klei blŭ kâo anei hlăm ai tiê leh anăn mngăt diih; brei diih kă diñu jing mnơ̆ng bi knăl ti kngan diih, leh anăn diñu srăng jing mnơ̆ng kă ti adhei diih.
Brei diih mtô klei anei kơ phung anak diih, blŭ kơ klei anei êjai ih dôk gŭ hlăm sang, êjai êbat ti êlan, êjai dôk đih, leh anăn êjai diih kgŭ.
Brei diih čih klei anei ti msơ̆ng ƀăng bhă sang diih leh anăn ti ƀăng jang diih,
čiăng kơ hruê diih leh anăn hruê phung anak čô diih dưi jing sui, hlăm čar Yêhôwa kat asei čiăng brei kơ phung aê diih đưm êjai dŭm hruê adiê dôk ti dlông lăn ala.
Tơdah diih srăng răng ngă tui hlue jih jang klei mtă anei kâo mtă kơ diih ngă, khăp kơ Yêhôwa Aê Diê diih, êbat tui hlue jih jang êlan ñu, leh anăn dôk bi mguôp hŏng ñu,
hlăk anăn Yêhôwa srăng suôt mơ̆ng anăp diih jih jang phung găp djuê anei, leh anăn diih srăng suôt phung găp djuê prŏng hĭn leh anăn ktang hĭn kơ diih.
Jih jang anôk plă jơ̆ng diih juă srăng jing dŏ diih; knông lăn diih srăng dơ̆ng mơ̆ng kdrăn tač truh kơ čar Liƀan, leh anăn mơ̆ng êa krông Ơprat truh kơ êa ksĭ yŭ.
Amâo mâo sa čô srăng dưi bi kdơ̆ng hŏng diih ôh; Yêhôwa Aê Diê diih srăng dưm klei arăng huĭ kơ diih leh anăn klei arăng krưp kơ diih hlăm jih čar diih srăng juă, tui si ñu ƀuăn leh kơ diih.
Nĕ anei hruê anei kâo dưm ti anăp diih klei hơêč hmưi leh anăn klei tăm pah:
klei hơêč hmưi tơdah diih gưt kơ klei mtă Yêhôwa Aê Diê diih kâo brei kơ diih hruê anei,
leh anăn klei tăm pah tơdah diih amâo gưt ôh kơ klei mtă Yêhôwa Aê Diê diih, ƀiădah diih weh mơ̆ng êlan kâo mtă kơ diih hruê anei, čiăng tui hlue phung yang mkăn diih amâo tuôm thâo kral ôh.
Tơdah Yêhôwa Aê Diê ih atăt ih mŭt hlăm čar ih srăng mŭt mă bha, brei ih dưm klei hơêč hmưi ti dlông čư̆ Gêrasim leh anăn klei tăm pah ti dlông čư̆ Êbal.
Amâo djŏ hĕ phung čư̆ anăn dôk nah dih êa krông Yurdan, ti yŭ êlan phă yang hruê lĕ hlăm ala čar phung Kanaan dôk ti tlung, tlă anăp ƀuôn Gilgal giăm ana kyâo ti Môrê?
Kyuadah diih srăng găn êa krông Yurdan čiăng mŭt mă bha ala čar Yêhôwa Aê Diê diih brei kơ diih. Tơdah diih mâo ala čar anăn leh anăn dôk hlăm anăn,
brei diih răng ngă tui hlue jih jang klei bhiăn leh anăn klei mtă kâo bi êdah ti anăp diih hruê anei.”
“Anei klei bhiăn leh anăn klei mtă diih srăng răng ngă tui hlue hlăm ala čar Yêhôwa Aê Diê phung aê ih đưm brei leh jing dŏ ih jih jang hruê diih dôk hdĭp ti rŏng lăn ala.
Brei diih bi rai jih jang anôk phung găp djuê diih srăng suôt, anôk diñu mă bruă leh kơ phung yang diñu, ti čư̆ dlông ti dlông kbuôn leh anăn ti gŭ grăp ana kyâo mtah.
Brei diih bi klưh hĕ knưl diñu, leh anăn bi mčah đơ điêt kmeh diñu, leh anăn čuh hŏng pui phung rup yang Asêra diñu; brei diih druôm hĕ rup yang diñu kač, leh anăn lăm hĕ anăn diñu mơ̆ng anôk anăn.
Đăm ngă snăn ôh kơ Yêhôwa Aê Diê diih.
Ƀiădah brei diih duah anôk Yêhôwa Aê Diê srăng ruah ti krah jih jang găp djuê diih čiăng dưm anăn ñu leh anăn ngă anôk ñu dôk tinăn; ti anôk anăn yơh diih srăng nao,
leh anăn tinăn yơh diih srăng ba mnơ̆ng diih myơr čuh, mnơ̆ng diih ngă yang, mnơ̆ng sa kdrêč hlăm pluh, leh anăn mnơ̆ng diih myơr, mnơ̆ng diih myơr bi sĭt klei ƀuăn, mnơ̆ng diih myơr hŏng ai tiê čŏng čiăng, leh anăn êđai êmô leh anăn êđai biăp tal êlâo diih.
Tinăn yơh diih srăng ƀơ̆ng huă ti anăp Yêhôwa Aê Diê diih, leh anăn diih srăng hơ̆k mơak, diih leh anăn phung mnuih hlăm sang diih, hlăm jih jang klei diih ngă, Yêhôwa Aê Diê ih brei leh klei jăk jĭn kơ ih.
Đăm ngă ôh msĕ si jih jang klei drei dôk ngă tinei hruê anei, grăp čô ngă tui si klei ñu pô mĭn jăk.
Kyuadah diih ka truh ôh kơ klei mdei leh anăn kơ ngăn dưn Yêhôwa Aê Diê diih brei kơ diih.
Ƀiădah tơdah diih găn êa krông Yurdan leh anăn dôk hlăm čar Yêhôwa Aê Diê diih brei diih dưn, leh anăn tơdah ñu brei kơ diih klei mdei mơ̆ng jih jang roh jŭm dar diih, snăn diih srăng dôk hlăm klei hơĭt,
snăn ti anôk Yêhôwa Aê Diê diih srăng ruah brei anăn ñu dôk, tinăn yơh diih srăng ba jih jang mnơ̆ng kâo mtă kơ diih: mnơ̆ng diih myơr čuh, mnơ̆ng diih ngă yang, mnơ̆ng sa kdrêč hlăm pluh diih leh anăn mnơ̆ng diih myơr, leh anăn jih jang mnơ̆ng myơr bi sĭt klei diih ƀuăn kơ Yêhôwa.
Diih srăng hơ̆k mơak ti anăp Yêhôwa Aê Diê diih, diih, phung anak êkei diih, leh anăn phung anak mniê diih, phung dĭng buăl êkei diih, phung dĭng buăl mniê diih, leh anăn phung Lêwi dôk hlăm ƀuôn diih, kyuadah diñu amâo mâo kdrêč amâodah ngăn dưn mbĭt hŏng diih ôh.
Răng bĕ, đăm myơr ôh mnơ̆ng ih myơr čuh hlăm jih jang anôk diih ƀuh.
Ƀiădah brei ih myơr mnơ̆ng myơr čuh ti anôk Yêhôwa srăng ruah hlăm sa găp djuê diih, leh anăn tinăn diih srăng ngă jih klei kâo dôk mtă kơ diih.
Ƀiădah hlăm ƀuôn pô ih dưi koh ƀơ̆ng hlô mnơ̆ng tui si ih čiăng, tui si klei jăk jĭn Yêhôwa Aê Diê ih brei leh kơ ih; pô čhŏ leh anăn pô doh dưi ƀơ̆ng dŏ anăn, msĕ si arăng ƀơ̆ng ktŏng leh anăn hlô rang knô.
Ƀiădah diih amâo dưi ƀơ̆ng êrah ôh; brei diih tuh hĕ gơ̆ ti lăn msĕ si êa.
Ih amâo dưi ƀơ̆ng ôh hlăm ƀuôn ih pô mnơ̆ng sa kdrêč hlăm pluh mơ̆ng mdiê ih, amâodah kpiê, amâodah êa prăi boh ôliwơ, amâodah êđai êmô tal êlâo amâodah êđai biăp tal êlâo ih, amâodah mnơ̆ng ih myơr bi sĭt klei ƀuăn, amâodah mnơ̆ng ih myơr hŏng ai tiê čŏng čiăng, amâodah mnơ̆ng ih myơr mkăn;
ƀiădah ih srăng ƀơ̆ng huă mnơ̆ng anăn ti anăp Yêhôwa Aê Diê ih hlăm anôk Yêhôwa srăng ruah, ih, anak êkei ih, anak mniê ih, dĭng buăl êkei leh anăn dĭng buăl mniê ih, leh anăn phung Lêwi dôk hlăm ƀuôn ih; leh anăn ih srăng hơ̆k mơak ti anăp Yêhôwa Aê Diê ih hlăm jih jang bruă ih ngă.
Răng bĕ, đăm lui tha phung Lêwi ôh êjai dŭm boh sui ih dôk hlăm ala čar ih.
Tơdah Yêhôwa Aê Diê ih bi prŏng lăn ih tui si ñu ƀuăn leh kơ ih, leh anăn ih lač, ‘Kâo čiăng ƀơ̆ng čĭm,’ kyuadah ih mhao čiăng ƀơ̆ng čĭm, ih dưi ƀơ̆ng yơh dŭm ih čiăng.
Tơdah anôk Yêhôwa Aê Diê ih ruah čiăng dưm anăn ñu tinăn jing kbưi đei mơ̆ng ih, ih dưi bi mdjiê êmô amâodah biăp ih, dŏ Yêhôwa brei leh kơ ih, tui si kâo mtă leh kơ ih; leh anăn ih dưi ƀơ̆ng čĭm dŭm ih čiăng hlăm ƀuôn ih.
Ih dưi ƀơ̆ng gơ̆ msĕ si arăng ƀơ̆ng ktŏng leh anăn hlô rang knô; pô čhŏ leh anăn pô doh dưi ƀơ̆ng gơ̆ msĕ mơh.
Knŏng răng bĕ, đăm ƀơ̆ng êrah ôh, kyuadah êrah jing klei hdĭp, leh anăn ih amâo dưi ƀơ̆ng ôh klei hdĭp mbĭt hŏng kđeh.
Đăm ƀơ̆ng êrah ôh; brei ih tuh êrah ti lăn msĕ si êa.
Đăm ƀơ̆ng rah ôh, čiăng kơ jih klei truh kơ ih leh anăn phung anak ih êdei jing jăk, êjai ih ngă klei djŏ ti anăp ală Yêhôwa.
Ƀiădah mnơ̆ng pioh brei ih myơr tui si klei mtă leh anăn mnơ̆ng ih myơr bi sĭt klei ƀuăn, ih srăng mă leh anăn nao kơ anôk Yêhôwa srăng ruah,
leh anăn myơr mnơ̆ng ih myơr čuh, kđeh leh anăn êrah, ti dlông knưl Yêhôwa Aê Diê ih; êrah mnơ̆ng myơr mkăn brei ih tuh ti êngao knưl Yêhôwa Aê Diê ih, ƀiădah kđeh ih dưi ƀơ̆ng.
Răng bĕ čiăng dôk hmư̆ jih jang klei blŭ anei kâo mtă kơ ih, čiăng kơ klei srăng truh kơ ih leh anăn phung anak ih êdei jing jăk nanao, êjai ih ngă klei jăk leh anăn klei djŏ ti anăp ală Yêhôwa Aê Diê ih.”
“Tơdah Yêhôwa Aê Diê ih bi rai ti anăp ih phung găp djuê ih srăng suôt, leh ih suôt diñu leh anăn dôk hlăm čar diñu,
răng bĕ đăm djŏ kđông tui ngă msĕ si diñu ôh leh diñu rai ti anăp ih, leh anăn đăm êmuh duah kơ yang diñu ôh, ‘Si phung găp djuê anei mă bruă kơ yang diñu? — čiăng kơ kâo dưi ngă msĕ mơh.’
Đăm ngă ôh msĕ snăn kơ Yêhôwa Aê Diê ih; kyuadah jih jang mnơ̆ng Yêhôwa bi êmut kheh diñu ngă leh kơ yang diñu; kyuadah diñu čuh wăt phung anak êkei leh anăn phung anak mniê diñu hlăm pui kơ phung yang diñu.
Jih jang klei kâo mtă kơ diih, brei diih răng ngă; đăm thiăm amâodah bi hrŏ ôh.”
“Tơdah sa čô khua pô hưn êlâo kgŭ ti krah diih, amâodah sa čô kreh êpei brei kơ ih sa klei bi knăl amâodah sa klei yuôm bhăn,
leh anăn klei bi knăl amâodah klei yuôm bhăn ñu yăl dliê kơ ih truh sĭt, leh anăn tơdah ñu lač, ‘Brei drei tui hlue yang mkăn,’ yang ih amâo tuôm thâo kral ôh, ‘Leh anăn brei drei mă bruă kơ diñu,’
đăm dôk hmư̆ ôh klei khua pô hưn êlâo anăn amâodah pô kreh êpei anăn blŭ; kyuadah Yêhôwa Aê Diê diih lông dlăng diih, čiăng thâo thâodah diih khăp kơ Yêhôwa Aê Diê diih hŏng jih ai tiê leh anăn hŏng jih mngăt diih.
Brei diih êbat tui hlue Yêhôwa Aê Diê diih leh anăn huĭ mpŭ kơ ñu, djă pioh klei ñu mtă leh anăn gưt asăp kơ ñu, leh anăn brei diih mă bruă kơ ñu leh anăn dôk bi mguôp hŏng ñu.
Ƀiădah bi mdjiê hĕ khua pô hưn êlâo anăn amâodah pô kreh êpei anăn, kyuadah ñu mtô leh klei bi kdơ̆ng hŏng Yêhôwa Aê Diê diih, pô atăt leh diih kbiă mơ̆ng čar Êjip leh anăn bi tui diih mơ̆ng sang klei jing hlŭn, čiăng brei ih lui êlan Yêhôwa Aê Diê ih mtă leh brei ih êbat. Snăn brei ih bi doh klei jhat mơ̆ng krah ih.
Tơdah ayŏng adei ih, anak êkei amĭ ih amâodah anak êkei ih, amâodah anak mniê ih, amâodah mô̆ ih khăp, amâodah găp ih pô jing msĕ si mngăt ih pô mplư ih hŏng klei hgăm, lač, ‘Brei drei nao mă bruă kơ yang mkăn,’ yang ih amâodah phung aê ih amâo tuôm thâo kral ôh,
đa đa yang phung găp djuê dôk jŭm dar ih, thâodah giăm amâodah kbưi hŏng ih, mơ̆ng knhal lăn ala anei truh kơ knhal lăn ala mkăn,
đăm gưt kơ ñu amâodah dôk hmư̆ ñu ôh, kăn dlăng kơ ñu hŏng klei pap, kăn hơưi kơ ñu, kăn mdăp ñu rei;
ƀiădah brei ih bi mdjiê hĕ ñu; kngan ih pô srăng yơr êlâo čiăng bi mdjiê ñu, leh anăn êdei kngan jih jang phung ƀuôn sang.
Brei ih bhĭr boh tâo bi mdjiê ñu, kyuadah ñu duah klei bi weh ih mơ̆ng Yêhôwa Aê Diê ih, pô atăt ih kbiă leh mơ̆ng čar Êjip mơ̆ng sang klei jing hlŭn.
Snăn jih jang phung Israel srăng hmư̆ leh anăn huĭ, leh anăn amâo srăng lŏ ngă ôh klei ƀai msĕ snăn ti krah ih.
Tơdah ih hmư̆ hlăm sa boh ƀuôn prŏng Yêhôwa Aê Diê ih brei kơ ih dôk,
klei phung soh jhat kbiă nao ti krah ih leh anăn mplư phung mnuih dôk hlăm ƀuôn prŏng anăn, lač, ‘Nao bĕ drei mă bruă kơ phung yang mkăn,’ yang diih amâo tuôm thâo kral ôh,
snăn brei ih êmuh, duah, leh anăn ksiêm bi nik; leh anăn nĕ anei, tơdah klei anăn jing sĭt leh anăn nik, mnơ̆ng kâo bi êmut kheh anăn arăng ngă leh ti krah ih,
sĭt nik brei ih koh hŏng đao gưm mnuih dôk hlăm ƀuôn prŏng anăn, bi rai jih ƀuôn anăn, jih jang phung dôk hlăm anăn, leh anăn hlô mnơ̆ng hŏng mta đao gưm.
Brei ih ba jih jang mnơ̆ng plah mă ti krah ƀuôn leh anăn čuh hŏng pui ƀuôn anăn, leh anăn jih jang mnơ̆ng plah mă jing mnơ̆ng myơr čuh jih kơ Yêhôwa Aê Diê ih; ñu srăng jing sa kăm rai dôk nanao, arăng amâo srăng lŏ mdơ̆ng ñu ôh.
Đăm mâo sa mnơ̆ng arăng pioh bi rai srăng ăt dôk ti kngan ih, čiăng kơ Yêhôwa lui klei ñu ăl hlơr, leh anăn bi êdah klei pap kơ ih, leh anăn ngă klei jăk kơ ih, leh anăn bi lar êngŭm ih tui si ñu kat asei leh kơ phung aê ih đưm,
tơdah ih gưt asăp kơ Yêhôwa Aê Diê ih, djă pioh jih jang klei ñu mtă kâo mtă kơ ih hruê anei, leh anăn ngă klei djŏ ti anăp ală Yêhôwa Aê Diê ih.”
“Diih jing phung anak Yêhôwa Aê Diê diih; đăm riêk asei mlei diih pô amâodah ngă anôk kla ti adhei kyua mnuih djiê.
Kyuadah diih jing sa phung ƀuôn sang doh jăk kơ Yêhôwa Aê Diê diih, leh anăn Yêhôwa ruah leh ih brei jing sa phung ƀuôn sang jing dŏ ñu pô kbiă mơ̆ng jih jang phung ƀuôn sang dôk ti dlông rŏng lăn ala.”
“Đăm ƀơ̆ng ôh sa mta mnơ̆ng kâo bi êmut kheh.
Anei mta hlô mnơ̆ng diih dưi ƀơ̆ng: êmô, biăp, bê,
hlô rang, ktŏng, suah, bê dliê, bê čư̆, đruah, leh anăn biăp čư̆.
Grăp hlô mâo kčuôp bi ktlah ti gŭ leh anăn ti dlông kđul leh anăn thâo kañ rơ̆k đơ hlô mnơ̆ng diih dưi ƀơ̆ng.
Ƀiădah đơ mnơ̆ng thâo kañ rơ̆k amâodah mâo kčuôp bi ktlah đăm ƀơ̆ng ôh mnơ̆ng anei: aseh samô, pai, anur boh tâo, kyuadah diñu thâo kañ rơ̆k ƀiădah amâo mâo kčuôp bi ktlah ôh, diñu jing čhŏ kơ diih.
Leh anăn ŭn, kyuadah ñu mâo kčuôp bi ktlah ƀiădah amâo thâo kañ rơ̆k ôh, jing čhŏ kơ diih. Đăm ƀơ̆ng kđeh diñu ôh, leh anăn đăm ruêh asei mlei diñu djiê ôh.
Đơ jih jang mnơ̆ng dôk hlăm êa diih dưi ƀơ̆ng mta anei: mnơ̆ng mâo kwih leh anăn kkaih diih dưi ƀơ̆ng.
Leh anăn mnơ̆ng amâo mâo kwih leh anăn amâo mâo kkaih diih amâo dưi ƀơ̆ng ôh; diñu jing čhŏ kơ diih.
Diih dưi ƀơ̆ng jih jang čĭm čap doh,
ƀiădah mta anei diih amâo dưi ƀơ̆ng ôh: tlang, tlang grư̆, tlang kô̆,
tlang bŏ băng, tlang ktrâo tui si djuê diñu;
jih jang ak tui si djuê diñu;
čĭm ôtrus, mkao, čĭm trô wêč, tlang pah pum tui si djuê diñu;
mkao điêt leh anăn mkao prŏng, čĭm ñŭ êa leh anăn
čĭm kiêng, tlang ƀơ̆ng kđeh brŭ, kômôran,
čĭm trôm bê, čĭm ara êa tui si djuê diñu; čĭm teh yang leh anăn knhuăr.
Jih jang mnơ̆ng mâo siap êbat ban jing čhŏ kơ diih; arăng amâo dưi ƀơ̆ng diñu ôh.
Diih dưi ƀơ̆ng jih jang čĭm doh mâo siap.
Diih amâo dưi ƀơ̆ng ôh sa mnơ̆ng djiê kmăp; ih dưi brei gơ̆ kơ tue dôk hlăm ƀuôn ih, brei gơ̆ dưi ƀơ̆ng, amâodah ih dưi čhĭ dŏ anăn kơ sa čô tue; kyuadah ih jing sa phung ƀuôn sang doh jăk kơ Yêhôwa Aê Diê ih. Đăm tŭk ôh sa drei êđai bê hlăm êa ksâo ana gơ̆.”
“Brei diih myơr sa kdrêč hlăm pluh mơ̆ng jih jang boh mâo mơ̆ng mjeh diih rah leh, dŏ anăn kbiă mơ̆ng hma grăp thŭn.
Leh anăn ti anăp Yêhôwa Aê Diê diih hlăm anôk ñu srăng ruah čiăng dưm anăn ñu dôk tinăn, diih srăng ƀơ̆ng sa kdrêč hlăm pluh mdiê diih, kpiê diih, êa prăi boh ôliwơ diih, leh anăn êđai tal êlâo êmô leh anăn biăp diih, čiăng kơ diih dưi hriăm huĭ mpŭ kơ Yêhôwa Aê Diê diih nanao.
Tơdah Yêhôwa Aê Diê diih brei klei jăk jĭn kơ diih, tơdah êlan jing kbưi đei kơ diih, snăn ih amâo dưi ba mnơ̆ng sa kdrêč hlăm pluh kyuadah anôk anăn jing kbưi đei kơ diih, anôk Yêhôwa Aê Diê diih ruah čiăng dưm anăn ñu tinăn,
snăn diih dưi bi mlih gơ̆ hŏng prăk leh anăn djă hlăm kngan diih, leh anăn nao kơ anôk Yêhôwa Aê Diê ih srăng ruah,
leh anăn blei hŏng prăk ya mnơ̆ng ih čiăng, êmô, biăp, kpiê amâodah kpiê ktang, ya mnơ̆ng diih mhao čiăng ƀơ̆ng; leh anăn diih srăng ƀơ̆ng tinăn ti anăp Yêhôwa Aê Diê diih leh anăn hơ̆k mơak, diih leh anăn mnuih hlăm sang diih.
Đăm lui tha ôh kơ phung Lêwi dôk hlăm ƀuôn diih, kyuadah diñu amâo mâo sa kdrêč lăn bi mbha amâodah ngăn dưn mbĭt hŏng diih ôh.
Tlâo thŭn sablư̆ brei diih ba jih jang mnơ̆ng sa kdrêč hlăm pluh, mnơ̆ng diih mâo thŭn anăn, leh anăn mkăm pioh dŏ anăn hlăm ƀuôn diih.
Phung Lêwi, kyuadah diñu amâo mâo kdrêč bi mbha amâodah ngăn dưn mbĭt hŏng diih ôh, leh anăn pô dôk jưh bhiâo, anak êrĭt, leh anăn mniê djiê ung dôk hlăm ƀuôn ih srăng hriê ƀơ̆ng leh anăn trei; čiăng kơ Yêhôwa Aê Diê diih dưi hơêč hmưi hlăm jih jang bruă kngan diih ngă.”
“Ti knhal tuč grăp kjuh thŭn diih srăng bi êngiê nư.
Leh anăn anei jing ênhă êlan bi êngiê nư: grăp čô pô nư srăng bi êngiê ya ñu brei leh kơ pô riêng gah ñu čan, ñu amâo srăng lŏ juă nư ôh kơ pô riêng gah ñu, ayŏng adei ñu, kyuadah arăng hưn leh klei Yêhôwa bi êngiê nư.
Nư ih dưi juă nư kơ mnuih tue; ƀiădah ya mnơ̆ng jing dŏ diih dôk leh hŏng ayŏng adei diih, diih srăng bi êngiê hĕ.
Ƀiădah amâo srăng mâo mnuih ƀun ƀin ôh ti krah diih, kyuadah Yêhôwa srăng hơêč hmưi klei jăk jĭn kơ diih hlăm ala čar Yêhôwa Aê Diê diih brei kơ diih mă bha jing ngăn dưn,
knŏng tơdah diih srăng gưt asăp Yêhôwa Aê Diê diih, êjai răng čiăng ngă tui hlue jih jang klei mtă anei kâo mtă kơ diih hruê anei.
Kyuadah Yêhôwa Aê Diê diih srăng hơêč hmưi klei jăk jĭn kơ diih tui si ñu ƀuăn leh, leh anăn diih srăng brei kơ lu găp djuê mnuih čan, ƀiădah diih amâo srăng čan dŏ arăng ôh; leh anăn diih srăng jing khua kiă kriê kơ lu găp djuê mnuih, ƀiădah diñu amâo srăng jing khua kiă kriê diih ôh.
Tơdah mâo ti krah diih sa čô mnuih ƀun ƀin, sa čô hlăm phung ayŏng adei diih hlăm ƀuôn diih hlăm čar Yêhôwa Aê Diê diih brei kơ diih, đăm bi khăng ai tiê amâodah kpăt kngan kơ ayŏng adei diih ƀun ƀin ôh,
ƀiădah brei diih mblang kngan diih kơ gơ̆, leh anăn brei gơ̆ čan bi djăp mnơ̆ng gơ̆ kƀah, ya dŏ gơ̆ čiăng.
Răng bĕ huĭdah mâo klei mĭn jhat hlăm ai tiê diih, leh anăn diih lač, ‘Thŭn tal kjuh, thŭn bi êngiê giăm leh’ leh anăn diih dlăng hŏng ală jhat kơ ayŏng adei diih ƀun ƀin, leh anăn diih amâo brei sa mnơ̆ng kơ gơ̆ ôh, leh anăn gơ̆ ur kơ Yêhôwa kčŭt kơ ih di leh anăn klei anăn jing klei soh diih.
Brei diih brei kơ gơ̆ hŏng klei ênưih, leh anăn diih amâo srăng mâo ai tiê ktrŏ ôh êjai brei kơ gơ̆; kyuadah kyua klei anăn Yêhôwa Aê Diê diih srăng hơêč hmưi klei jăk jĭn kơ diih hlăm jih jang bruă leh anăn hlăm jih jang klei diih ngă.
Kyuadah srăng mâo nanao phung ƀun ƀin hlăm čar; kyuanăn kâo mtă kơ diih, ‘Brei diih mblang bi prŏng kngan diih kơ ayŏng adei diih, kơ pô kƀah mnơ̆ng leh anăn kơ pô ƀun ƀin hlăm ala čar.’ ”
“Tơdah sa čô hlăm phung ayŏng adei diih, jing sa čô êkei amâodah mniê Hêbrơ, čhĭ leh gơ̆ pô kơ diih, gơ̆ srăng mă bruă kơ diih năm thŭn, leh anăn thŭn tal kjuh diih srăng bi êngiê brei gơ̆ wĭt.
Leh anăn tơdah diih bi êngiê sa čô hlŭn êkei, diih amâo dưi brei gơ̆ wĭt kngan êhŏng ôh;
ih srăng brei mnơ̆ng kơ gơ̆ hŏng klei kmah biăp diih, mdiê mơ̆ng anôk diih juă, kpiê mơ̆ng anôk diih djiêt; tui si Yêhôwa Aê Diê diih brei klei jăk jĭn leh kơ diih, diih srăng brei kơ gơ̆.
Brei diih hdơr kơ klei diih jing leh hlŭn hlăm čar Êjip, leh anăn Yêhôwa Aê Diê diih bi tui leh diih; kyuanăn hruê anei kâo mtă kơ diih klei anei.
Ƀiădah tơdah gơ̆ lač kơ diih, ‘Kâo amâo srăng kbiă mơ̆ng sang diih ôh,’ kyua gơ̆ khăp kơ diih leh anăn mnuih hlăm sang diih, kyua gơ̆ mâo klei jăk dôk mbĭt hŏng diih,
snăn brei diih mă sa ƀĕ hjei, leh anăn tlŏ knga gơ̆ dưh hŏng boh ƀăng bhă, leh anăn gơ̆ srăng jing hlŭn êkei diih nanao. Diih srăng ngă msĕ mơh kơ hlŭn mniê diih.
Amâo srăng jing klei dleh ôh kơ diih tơdah diih bi êngiê gơ̆, kyuadah gơ̆ mă bruă kơ diih leh năm thŭn, bruă anăn năng dua bliư̆ lu hĭn kơ bruă sa čô dĭng buăl mưn. Snăn Yêhôwa Aê Diê diih srăng hơêč hmưi klei jăk jĭn kơ diih hlăm jih jang bruă diih ngă.”
“Brei diih pioh brei kơ Yêhôwa Aê Diê ih jih jang êđai knô mđai tal êlâo hlăm êmô leh anăn biăp diih. Đăm yua bruă ôh êđai êmô diih mđai tal êlâo, kăn kăp mlâo êđai biăp diih mđai tal êlâo rei.
Diih srăng ƀơ̆ng gơ̆ grăp thŭn, diih leh anăn mnuih hlăm sang diih, ti anăp Yêhôwa Aê Diê diih hlăm anôk ñu srăng ruah.
Ƀiădah tơdah gơ̆ mâo anôk jhat, tơdah gơ̆ êwiên amâodah bum ală, amâodah tơdah gơ̆ mâo klei jhat kjham mkăn, đăm ngă yang hŏng gơ̆ kơ Yêhôwa Aê Diê diih ôh.
Brei diih ƀơ̆ng gơ̆ hlăm ƀuôn diih; hlei pô čhŏ wăt pô doh dưi ƀơ̆ng gơ̆ sơăi, msĕ si arăng ƀơ̆ng ktŏng leh anăn hlô rang knô.
Ƀiădah đăm ƀơ̆ng êrah gơ̆ ôh; brei diih tuh hĕ êrah gơ̆ ti lăn msĕ si êa.”
“Brei diih hdơr pioh ƀơ̆ng knăm Klei Găn kơ Yêhôwa Aê Diê diih hlăm mlan Abip; kyuadah hlăm mlan Abip yơh Yêhôwa Aê Diê diih atăt diih kbiă leh mơ̆ng čar Êjip êjai mlam.
Brei diih myơr mnơ̆ng ngă yang Knăm Klei Găn kơ Yêhôwa Aê Diê diih, biăp amâodah êmô ti anôk Yêhôwa srăng ruah čiăng dưm anăn ñu tinăn.
Đăm ƀơ̆ng ôh mnơ̆ng myơr anăp mbĭt ôh kpŭng mâo kpei; êjai kjuh hruê brei diih ƀơ̆ng mbĭt hŏng kpŭng amâo mâo kpei, jing kpŭng klei knap — kyuadah diih kbiă leh mơ̆ng ala čar Êjip hŏng klei đuĕ ruăt yơh — čiăng kơ jih jang hruê diih dôk hdĭp diih dưi hdơr kơ hruê diih kbiă mơ̆ng čar Êjip.
Đăm brei arăng ƀuh ôh kpei mbĭt hŏng diih hlăm jih ala čar diih êjai kjuh hruê; kđeh čĭm diih ngă yang ti tlam hruê tal sa kăn srăng ăt dôk rei jih mlam tơl aguah.
Diih amâo dưi bi mdjiê mnơ̆ng myơr kơ Knăm Klei Găn hlăm grăp boh ƀuôn Yêhôwa Aê Diê diih brei kơ diih,
ƀiădah ti anôk Yêhôwa Aê Diê diih srăng ruah čiăng brei anăn ñu dôk tinăn; tinăn yơh diih srăng myơr mnơ̆ng kơ knăm Klei Găn êjai tlam ti yang hruê lĕ, djŏ hŏng mông diih kbiă mơ̆ng čar Êjip.
Brei diih tŭk hlŏng ƀơ̆ng gơ̆ ti anôk Yêhôwa Aê Diê diih srăng ruah; leh anăn ti aguah diih srăng lŏ wĭt kơ sang čhiăm diih.
Êjai năm hruê brei diih ƀơ̆ng kpŭng amâo mâo kpei; leh anăn ti hruê tal kjuh srăng mâo hruê kƀĭn mpŭ kơ Yêhôwa Aê Diê diih; diih amâo dưi ngă sa mta bruă ôh hruê anăn.
Brei diih yap kjuh hruê kăm; dơ̆ng yap kjuh hruê kăm anei mơ̆ng hruê diih dơ̆ng wiă mdiê.
Hlăk anăn brei diih hdơr pioh knăm huă mnăm Hruê Kăm kơ Yêhôwa Aê Diê diih djă ba mnơ̆ng myơr hŏng ai tiê čŏng čiăng, dŏ anăn diih srăng brei tui si Yêhôwa Aê Diê diih brei klei jăk jĭn kơ diih.
Leh anăn diih srăng hơ̆k mơak ti anăp Yêhôwa Aê Diê diih, diih, anak êkei leh anăn anak mniê diih, dĭng buăl êkei mniê diih, phung Lêwi dôk hlăm ƀuôn diih, pô dôk jưh bhiâo, anak êrĭt, leh anăn mniê djiê ung ti krah diih, ti anôk Yêhôwa Aê Diê diih srăng ruah čiăng brei anăn ñu dôk tinăn.
Brei diih hdơr kơ diih jing leh hlŭn hlăm čar Êjip, leh anăn brei diih răng hdơr pioh klei bhiăn anei.
Brei diih hdơr pioh knăm Sang Čhiăm êjai kjuh hruê, tơdah diih ba wĭt boh mơ̆ng anôk prah mdiê leh anăn anôk diih djiêt kpiê.
Diih srăng hơ̆k mơak hlăm knăm anăn, diih, phung anak êkei leh anăn phung anak mniê diih, phung dĭng buăl êkei leh anăn phung dĭng buăl mniê diih, phung Lêwi, phung dôk jưh bhiâo, phung anak êrĭt, leh anăn phung mniê djiê ung dôk hlăm ƀuôn diih.
Êjai kjuh hruê brei diih hdơr pioh knăm anei kơ Yêhôwa Aê Diê diih ti anôk Yêhôwa srăng ruah; kyuadah Yêhôwa Aê Diê diih srăng hơêč hmưi klei jăk jĭn kơ diih hlăm jih boh diih mâo leh anăn jih bruă kngan diih ngă. Snăn diih srăng bŏ hŏng klei hơ̆k mơak mđrăm mbĭt.
Tlâo bliư̆ grăp thŭn brei jih jang phung êkei bi êdah ti anăp Yêhôwa Aê Diê diih ti anôk ñu srăng ruah: ti knăm Kpŭng Amâo Mâo Kpei, ti knăm Kjuh Hruê Kăm, leh anăn ti knăm Sang Čhiăm. Diñu amâo dưi bi êdah ti anăp Yêhôwa kngan êhŏng ôh.
Grăp čô srăng myơr tui si klei ñu dưi, tui si klei jăk jĭn Yêhôwa Aê Diê diih brei leh kơ diih.”
“Brei diih mdưm phung khua phat kđi leh anăn phung khua kiă kriê hlăm jih jang ƀuôn Yêhôwa Aê Diê diih brei kơ ih, tui si găp djuê diih; leh anăn diñu srăng phat kđi phung ƀuôn sang hŏng klei kpă.
Đăm bi msoh kơ klei kpă ôh; đăm dôk sa nah tĭng ôh; đăm mă tŭ ngăn sun ôh; kyuadah ngăn sun bi bum ală phung thâo mĭn leh anăn bi msoh klei pô kpă.
Brei ih tui hlue klă sĭt klei kpă, čiăng kơ ih dưi dôk hdĭp leh anăn dưn ala čar Yêhôwa Aê Diê brei kơ ih.
Đăm pla ana kyâo jing sa ƀĕ gơ̆ng kŭt rup yang Asêra ôh ti djiêu knưl ih srăng mdơ̆ng kơ Yêhôwa Aê Diê ih.
Leh anăn đăm mdơ̆ng kmeh ngă yang ôh, dŏ anăn Yêhôwa Aê Diê ih bi êmut.”
“Đăm ngă yang kơ Yêhôwa Aê Diê diih sa drei êmô amâodah sa drei biăp mâo klei ruă êka amâodah klei jhat mkăn ôh; kyuadah klei anăn jing mnơ̆ng Yêhôwa Aê Diê diih bi êmut kheh.
Tơdah arăng ƀuh ti krah diih hlăm ƀuôn Yêhôwa Aê Diê brei kơ diih sa čô êkei amâodah mniê ngă klei jhat ti anăp ală Yêhôwa Aê Diê diih, gao klei ñu bi mguôp,
nao mă bruă leh anăn kkuh mpŭ kơ phung yang mkăn, amâodah kơ yang hruê, kơ mlan, amâodah phung kahan hlăm adiê, klei anăn kâo ghă leh,
leh anăn arăng hưn kơ diih leh anăn diih hmư̆ klei anăn; snăn brei diih ksiêm bi nik; leh anăn tơdah klei anăn jing sĭt leh anăn nik klei kâo bi êmut kheh anăn arăng ngă leh hlăm čar Israel,
hlăk anăn brei diih atăt ba kơ ƀăng jang diih êkei amâodah mniê ngă leh klei jhat anăn, leh anăn brei diih bhĭr boh tâo bi mdjiê êkei amâodah mniê anăn.
Tơdah mâo klei bi sĭt mơ̆ng dua amâodah tlâo čô pô hưn, pô năng kơ klei djiê brei arăng bi mdjiê yơh; arăng amâo dưi bi mdjiê ôh sa čô mnuih kyua mâo klei bi sĭt mơ̆ng sa čô pô hưn.
Kngan phung hưn srăng yơr êlâo hĭn bi mdjiê pô anăn, leh anăn êdei tinăn kngan jih jang phung ƀuôn sang. Snăn yơh ih srăng bi doh klei jhat mơ̆ng krah diih.
Tơdah mâo sa klei truh tơl arăng phat kđi sa mta klei bi mdjiê mnuih leh anăn sa mta mkăn, sa mta klei djŏ hŏng klei bhiăn leh anăn sa mta mkăn, sa mta klei ngă bi êka leh anăn sa mta mkăn, sa klei truh hlăm ƀuôn ih jing dleh đei kơ ih, snăn brei diih kgŭ leh anăn nao kơ anôk Aê Diê diih srăng ruah.
Brei diih nao kơ phung khua ngă yang Lêwi leh anăn kơ khua phat kđi djă bruă ênuk anăn. Brei diih êmuh kơ diñu, leh anăn diñu srăng hưn brei kđi diih.
Brei diih ngă tui si klei diñu srăng hưn kơ diih hlăm anôk Yêhôwa srăng ruah; leh anăn brei diih răng ngă tui hlue jih jang klei diñu srăng mtă kơ diih.
Brei diih ngă tui hlue klei diñu mtô kơ diih, leh anăn tui hlue klei kđi diñu blŭ kơ diih; ih amâo dưi weh ôh mơ̆ng klei kđi diñu hưn kơ diih, thâodah tĭng hnuă amâodah tĭng điâo.
Mnuih ngă hŏng klei mgao amâo gưt kơ khua ngă yang amâodah kơ khua phat kđi dôk mă bruă ti anăp Yêhôwa Aê Diê diih, mnuih anăn srăng djiê. Snăn yơh diih srăng bi doh klei jhat mơ̆ng čar Israel,
jih jang phung ƀuôn sang srăng hmư̆ leh anăn huĭ, diñu amâo lŏ ngă ôh hŏng klei mgao.”
“Tơdah diih truh kơ ala čar Yêhôwa Aê Diê brei kơ diih leh anăn diih mă bha leh anăn dôk tinăn, leh anăn lač, ‘Hmei srăng mdưm sa čô mtao kiă kriê hmei, msĕ si jih jang phung găp djuê mnuih dôk jŭm dar hmei’,
sĭt nik diih dưi mdưm sa čô mtao kiă kriê diih pô, Yêhôwa Aê Diê diih srăng ruah. Diih srăng mdưm sa čô mtao kiă kriê diih, sa čô mơ̆ng phung ayŏng adei diih; diih amâo dưi mdưm ôh sa čô tue kiă kriê diih, pô amâo jing ayŏng adei diih ôh.
Knŏng ñu amâo dưi bi mâo lu aseh kơ ñu pô ôh, amâodah atăt ba phung ƀuôn sang lŏ wĭt kơ čar Êjip čiăng bi mâo lu aseh, kyuadah Yêhôwa lač leh kơ ih, ‘Diih amâo srăng lŏ wĭt ôh ti êlan anăn.’
Ñu amâo dưi bi mâo lu mô̆ kơ ñu pô ôh, huĭdah ai tiê ñu lui wir; kăn ñu dưi mkăm lu đei prăk leh anăn mah kơ ñu pô rei.
Tơdah ñu dôk gŭ ti jhưng mtao hlăm ƀuôn ala mtao ñu, brei ñu tui čih mơ̆ng hdruôm hră klei bhiăn phung khua ngă yang Lêwi kiă anei sa pŏk kơ ñu pô.
Hră klei bhiăn srăng dôk mbĭt hŏng ñu, leh anăn ñu srăng dlăng gơ̆ jih jang hruê ñu dôk hdĭp, čiăng kơ ñu dưi hriăm huĭ mpŭ kơ Yêhôwa Aê Diê ñu, êjai djă pioh jih jang klei blŭ mơ̆ng klei bhiăn leh anăn klei mtă anei, leh anăn ngă tui hlue klei anăn;
čiăng kơ ai tiê ñu amâo dưi jing mgao hŏng phung ayŏng adei ñu ôh, leh anăn amâo weh ôh mơ̆ng klei mtă, thâodah tĭng hnuă amâodah tĭng điâo; snăn ñu dưi dôk sui hlăm ƀuôn ala mtao ñu, ñu leh anăn phung anak ñu, hlăm ala čar Israel.”
“Phung khua ngă yang, jing phung Lêwi, leh anăn jih jang găp djuê Lêwi, amâo srăng mâo kdrêč lăn bi mbha amâodah ngăn dưn mbĭt hŏng phung Israel ôh; diñu srăng ƀơ̆ng jih mnơ̆ng myơr kơ Yêhôwa, jih mnơ̆ng jing ngăn dưn Ñu tui si klei bhiăn.
Diñu amâo srăng mâo ngăn dưn ôh ti krah phung ayŏng adei diñu; Yêhôwa jing ngăn dưn diñu, tui si Yêhôwa ƀuăn leh kơ diñu.
Anei srăng jing mnơ̆ng mơ̆ng phung ƀuôn sang pioh kơ phung khua ngă yang mơ̆ng phung myơr mnơ̆ng ngă yang thâodah sa drei êmô knô amâodah sa drei biăp: diñu srăng brei kơ khua ngă yang mra, dua nah miêng, leh anăn êhŭng.
Diih srăng brei kơ ñu boh hlâo hlang mơ̆ng mdiê, kpiê mrâo, leh anăn êa prăi boh ôliwơ diih, leh anăn mlâo biăp diih kăp tal êlâo.
Kyuadah Yêhôwa Aê Diê diih ruah leh diñu mơ̆ng jih jang găp djuê diih, čiăng kơ diñu dôk dơ̆ng leh anăn mă bruă hlăm anăn Yêhôwa, diñu leh anăn phung anak êkei diñu nanao hlŏng lar.
Hlăm ala čar Israel tơdah sa čô Lêwi hriê mơ̆ng sa boh ƀuôn ih ñu dôk — leh anăn ñu dưi hriê tui si ñu čiăng — kơ anôk Yêhôwa srăng ruah,
snăn ñu dưi mă bruă hlăm anăn Yêhôwa Aê Diê ñu, msĕ si jih jang phung Lêwi găp ñu, phung dôk dơ̆ng tinăn čiăng mă bruă ti anăp Yêhôwa.
Diñu srăng mâo kdrêč mnơ̆ng ƀơ̆ng huă mdŭm hŏng phung mkăn, êngao kơ mnơ̆ng ñu mâo mơ̆ng dŏ ñu čhĭ ngăn ama ñu.”
“Tơdah ih mŭt hlăm ala čar Yêhôwa Aê Diê ih brei kơ ih, đăm hriăm ôh tui hlue klei soh jhat phung găp djuê anăn ngă.
Đăm mâo ôh ti krah ih sa čô mnuih čuh anak êkei amâodah anak mniê ñu jing mnơ̆ng myơr, sa čô mă bruă mdian, sa čô hưn klei srăng truh, pô ksiêm mtŭ, sa čô mjâo,
pô thâo mplư, pô blŭ hrăm hŏng yang, pô blŭ hrăm hŏng mnuih djiê.
Kyuadah hlei pô ngă bruă anei jing pô Yêhôwa bi êmut kheh; leh anăn kyua jih jang bruă ñu bi êmut kheh anăn Yêhôwa Aê Diê diih suôt jih jang phung găp djuê anăn mơ̆ng anăp diih.
Brei diih jing phung arăng amâo dưi ƀuah ôh ti anăp Yêhôwa Aê Diê diih.
Kyuadah phung diih srăng suôt anei jing găp djuê dôk hmư̆ kơ phung hưn klei srăng truh leh anăn ngă klei mdian; ƀiădah bi diih, Yêhôwa Aê Diê diih amâo tŭ ôh diih ngă snăn.”
“Yêhôwa Aê Diê diih srăng mđĭ kơ diih sa čô khua pô hưn êlâo msĕ si kâo mơ̆ng krah diih, mơ̆ng phung ayŏng adei diih. Brei diih dôk hmư̆ ñu.
Msĕ si ih akâo leh kơ Yêhôwa Aê Diê diih ti Hôrep ti hruê bi kƀĭn, tơdah diih lač, ‘Đăm brei kâo lŏ hmư̆ asăp Yêhôwa Aê Diê kâo, amâodah lŏ dlăng pui prŏng anei ôh, huĭdah kâo djiê.’
Leh anăn Yêhôwa lač kơ kâo, ‘Jih klei diñu blŭ jing djŏ.
Kâo srăng mđĭ kơ diñu sa čô khua pô hưn êlâo msĕ si diih mơ̆ng krah phung ayŏng adei diñu; kâo srăng dưm klei kâo blŭ hlăm ƀăng êgei ñu, leh anăn ñu srăng blŭ kơ diñu jih klei kâo mtă kơ ñu.
Hlei pô amâo dôk hmư̆ ôh klei kâo blŭ mơ̆ng khua pô hưn êlâo srăng blŭ hlăm anăn kâo, kâo pô srăng phat kđi kơ pô anăn.
Ƀiădah khua pô hưn êlâo mgưt blŭ hlăm anăn kâo klei kâo amâo tuôm mtă brei ñu blŭ ôh, amâodah blŭ hlăm anăn phung yang mkăn, pô hưn êlâo anăn srăng djiê.’
Tơdah ih lač hlăm ai tiê ih, ‘Si hmei dưi thâo klei blŭ Yêhôwa amâo tuôm blŭ ôh?’
tơdah sa čô khua pô hưn êlâo blŭ hlăm anăn Yêhôwa, tơdah klei ñu blŭ amâo truh ôh amâodah amâo mâo klei bi sĭt ôh, anăn jing klei blŭ Yêhôwa amâo tuôm blŭ ôh; khua pô hưn êlâo anăn blŭ leh hŏng klei mgưt, đăm huĭ kơ ñu ôh.”
“Tơdah Yêhôwa Aê Diê ih bi rai phung găp djuê mnuih ala čar diñu Yêhôwa Aê Diê ih brei kơ ih, leh anăn ih suôt diñu dôk hlăm ƀuôn leh anăn hlăm sang diñu,
brei ih pioh mdê tlâo boh ƀuôn kơ ih hlăm anôk ti krah ala čar Yêhôwa Aê Diê ih brei kơ ih mă bha.
Brei ih mkra êlan leh anăn bi mbha hlăm tlâo kdriêk lăn hlăm ala čar Yêhôwa Aê Diê ih brei kơ ih mă bha, snăn pô bi mdjiê mnuih dưi đuĕ dăp tinăn.
Anei jing klei mkra đru kơ pô bi mdjiê mnuih, pô đuĕ dăp tinăn dưi bi mtlaih klei hdĭp ñu. Tơdah hŏng klei amâo čŏng čiăng ôh sa čô bi mdjiê pô riêng gah ñu amâo tuôm jing roh hŏng gơ̆ mơ̆ng êlâo ôh —
si tô hmô tơdah sa čô êkei mŭt hlăm kmrơ̆ng mbĭt hŏng pô riêng gah ñu čiăng blah djuh, leh anăn kngan ñu yak jông čiăng druôm kyâo, leh anăn mta jông ksuĕ mơ̆ng grăn djŏ pô riêng gah ñu tơl gơ̆ djiê — ñu dưi đuĕ dăp hlăm sa hlăm tlâo boh ƀuôn anei, bi mtlaih klei hdĭp ñu;
huĭdah pô rŭ ênua kơ êrah hŏng klei ăl hlơr tiŏ pô bi mdjiê mnuih anăn leh anăn hmao ñu kyuadah êlan kbưi đei, leh anăn bi êka ñu tơl djiê, wăt tơdah êkei anăn amâo năng kơ klei djiê ôh, kyuadah ñu amâo jing roh hŏng pô riêng gah ñu êlâo ôh.
Kyuanăn kâo mtă kơ ih, Brei ih pioh mdê tlâo boh ƀuôn.
Tơdah Yêhôwa Aê Diê diih bi prŏng knông lăn diih tui si ñu kat asei leh kơ phung aê diih đưm, leh anăn brei kơ diih jih lăn ñu ƀuăn leh čiăng brei kơ phung aê diih đưm —
tơdah diih răng čiăng djă pioh jih jang klei mtă anei kâo mtă kơ diih hruê anei, hŏng klei diih khăp kơ Yêhôwa Aê Diê diih leh anăn êbat tui hlue êlan ñu nanao — snăn brei diih lŏ thiăm tlâo boh ƀuôn mkăn kơ tlâo boh ƀuôn anei,
huĭdah arăng tuh hĕ êrah amâo mâo soh ôh hlăm čar ih Yêhôwa Aê Diê ih brei kơ diih jing ngăn dưn, snăn klei soh tuh êrah lĕ kơ ih.
Ƀiădah tơdah sa čô êkei bi êmut kơ pô riêng gah ñu, leh anăn dôk kăp gơ̆, ngă kơ gơ̆, leh anăn bi êka gơ̆ kjham tơl djiê, leh anăn êkei anăn đuĕ mŭt hlăm sa boh ƀuôn anei,
snăn phung khua mduôn hlăm ƀuôn ñu srăng tiŏ nao leh anăn mă ba wĭt ñu mơ̆ng anôk anăn, leh anăn jao ñu hlăm kngan pô rŭ ênua êrah, čiăng kơ ñu djiê.
Ih amâo dưi dlăng kơ ñu hŏng klei pap ôh, ƀiădah brei ih bi doh klei soh tuh êrah pô amâo soh ôh mơ̆ng phung Israel, čiăng kơ jih jang klei dưi jing jăk kơ ih.
Knông lăn phung khua hđăp bi kčah leh hlăm anôk jing ngăn dưn diih srăng mă bha hlăm čar Yêhôwa Aê Diê diih brei kơ ih mă bha, đăm bi mlih kdriêl knông lăn pô riêng gah ih ôh.”
“Sa čô pô hưn amâo srăng dưi ôh hŏng sa čô êkei kyua sa klei soh amâodah sa klei jhat mkăn djŏ kơ sa mta klei soh ñu ngă leh; knŏng hŏng klei bi sĭt mơ̆ng dua čô pô hưn amâodah tlâo čô pô hưn klei kčŭt srăng bi sĭt.
Tơdah sa čô pô hưn luar kgŭ ngă kơ sa čô mnuih čiăng kčŭt kơ klei soh,
phung dua čô mâo klei anăn srăng bi êdah ti anăp Yêhôwa, ti anăp phung khua ngă yang leh anăn phung khua phat kđi djă bruă ênuk anăn.
Phung khua phat kđi srăng ksiêm bi nik, leh anăn tơdah pô hưn jing pô hưn luar leh anăn kčŭt leh kơ ayŏng adei ñu hŏng klei luar,
snăn brei ih ngă kơ ñu msĕ si ñu mĭn leh čiăng ngă kơ ayŏng adei ñu; snăn ih srăng bi doh klei soh mơ̆ng krah diih.
Phung mkăn srăng hmư̆ leh anăn huĭ, leh anăn amâo lŏ ngă ôh klei soh msĕ snăn ti krah diih.
Đăm dlăng hŏng klei bi pap ôh; brei ih ngă klei hdĭp kơ klei hdĭp, ală kơ ală, êgei kơ êgei, kngan kơ kngan, jơ̆ng kơ jơ̆ng.”
“Snăn drei wir kơ tluôn leh anăn hiu hlăm kdrăn tač phă Êa Ksĭ Hrah tui si Yêhôwa hưn leh kơ kâo; leh anăn êjai lu hruê drei dar čư̆ Sêir.
Leh anăn Yêhôwa lač kơ kâo,
‘Man leh diih dar čar čư̆ anei; wir bĕ phă dưr.
Mtă kơ phung ƀuôn sang, Diih giăm găn čar phung ayŏng adei diih phung anak čô Êsâo, phung dôk hlăm čar Sêir; leh anăn diñu srăng huĭ kơ diih. Snăn răng bĕ diih,
đăm bi blah hŏng diñu ôh; kyuadah kâo amâo srăng brei ôh kơ diih sa kdrêč lăn diñu, hơăi, wăt anôk kơ plă jơ̆ng diih juă, kăn rei, kyuadah kâo brei leh čư̆ Sêir jing ngăn dưn kơ Y-Êsâo.
Diih srăng blei mnơ̆ng ƀơ̆ng huă mơ̆ng diñu hŏng prăk, snăn diih dưi ƀơ̆ng huă; leh anăn diih srăng blei mơh êa mơ̆ng diñu hŏng prăk, snăn diih dưi mnăm.
Kyuadah Yêhôwa Aê Diê ih hơêč hmưi klei jăk jĭn leh kơ ih hlăm jih jang bruă kngan ih ngă. Ñu thâo kral leh klei ih hiu găn kdrăn tač prŏng anei; êjai pă pluh thŭn anei Yêhôwa Aê Diê ih dôk mbĭt hŏng ih leh; ih amâo kƀah sa mnơ̆ng ôh.’
Snăn drei hlŏng nao, đuĕ mơ̆ng phung ayŏng adei drei phung anak êkei Êsâo, phung dôk hlăm čar Sêir, đuĕ mơ̆ng êlan tlung Araƀah mơ̆ng Êlat leh anăn Êsiôn-Gêber, Tơdah drei wir leh anăn nao phă kdrăn tač čar Môap,
Yêhôwa lač leh kơ kâo, ‘Đăm bi kdơ̆ng hŏng phung Môap amâodah bi blah hŏng diñu ôh, kyuadah kâo amâo srăng brei kơ ih ôh sa kdrêč lăn diñu jing dŏ ih, kyuadah kâo brei leh ƀuôn Ar jing dŏ kơ phung anak čô Lot.’
(Phung Êmim dôk tinăn êlâo, jing sa phung ƀuôn sang prŏng leh anăn lu, dlông awan msĕ si phung Anakim;
msĕ si phung Anakim arăng thâo kral diñu hŏng anăn Rêphaim, ƀiădah phung Môap pia kơ diñu Êmim.
Phung Hôrit msĕ mơh dôk mphŭn dô hlăm čar Sêir, ƀiădah phung anak čô Êsâo suôt hĕ digơ̆, bi rai hĕ digơ̆ mơ̆ng ti anăp diñu, leh anăn dôk ti anôk digơ̆; msĕ si phung Israel ngă leh kơ čar jing dŏ diñu, ala čar Yêhôwa brei leh kơ diñu).
‘Ară anei, kgŭ găn bĕ hnoh êa Sêret.’ Snăn drei găn hnoh êa Sêret.
Boh sui drei đuĕ mơ̆ng Kadês-Barnêa tơl drei găn êa hnoh Sêret mâo leh tlâo pluh sa păn thŭn, tơl jih ênuk anăn, phung êkei bi blah rai tuč leh mơ̆ng wăl, tui si Yêhôwa kat asei leh.
Kyuadah sĭt nik kngan Yêhôwa bi kdơ̆ng hŏng diñu čiăng bi rai diñu mơ̆ng wăl tơl diñu rai tuč jih.
Snăn tơdah jih jang phung êkei bi blah rai tuč leh anăn djiê leh mơ̆ng krah phung ƀuôn sang,
Yêhôwa lač kơ kâo,
‘Hruê anei ih srăng găn knông lăn čar Môap ti ƀuôn Ar;
leh anăn tơdah ih truh giăm knông phung anak čô Amôn, đăm bi kdơ̆ng kơ diñu amâodah bi blah hŏng diñu ôh, kyuadah kâo amâo srăng brei kơ ih ôh sa kdrêč čar phung anak čô Amôn jing dŏ ih, kyuadah kâo brei leh čar anăn kơ phung anak čô Lot jing dŏ diñu.’
(Čar anăn msĕ mơh arăng thâo jing čar phung Rêphaim; phung Rêphaim dôk tinăn mphŭn dô, ƀiădah phung Amôn pia kơ diñu Samsumim,
sa phung ƀuôn sang prŏng leh anăn lu, dlông awan msĕ si phung Anakim; ƀiădah Yêhôwa bi rai diñu ti anăp phung Amôn; leh anăn phung Amôn suôt diñu leh anăn dôk hlăm anôk diñu;
msĕ si Yêhôwa ngă brei leh kơ phung anak čô Êsâo, phung dôk hlăm čar Sêir, tơdah ñu bi rai phung Hôrit ti anăp digơ̆, leh anăn digơ̆ suôt phung Hôrit leh anăn dôk hlăm anôk phung Hôrit truh ti hruê anei.
Bi kơ phung Awim, phung dôk hlăm ƀuôn đơ điêt truh ti ƀuôn Gasa, phung Kaptôrim, phung kbiă mơ̆ng čar Kaptôr, bi rai diñu leh anăn dôk hlăm anôk diñu).
‘Kgŭ bĕ, leh anăn đuĕ nao găn tlung Arnôn; nĕ anei kâo jao leh hlăm kngan ih Y-Sihôn, sa čô Amôrit, mtao ƀuôn Hêsbôn, leh anăn čar ñu. Dơ̆ng mă bĕ leh anăn bi blah hŏng ñu.
Hruê anei kâo srăng dơ̆ng brei klei arăng hyưt leh anăn huĭ kơ ih truh kơ phung ƀuôn sang dôk ti gŭ jih adiê, phung srăng hmư̆ klei arăng yăl dliê kơ ih, srăng ktư̆ yơ̆ng leh anăn dlưh ai tiê kyua ih.’ ”
“Snăn kâo tiŏ nao mơ̆ng kdrăn tač Kêdêmôt phung hưn kơ Y-Sihôn mtao ƀuôn Hêsbôn hŏng klei blŭ kơ klei êđăp ênang, lač,
‘Brei kâo găn čar ih; kâo srăng nao knŏng ktuê êlan, kâo amâo srăng weh kơ hnuă, kăn weh kơ điâo rei.
Brei ih čhĭ hŏng prăk mnơ̆ng ƀơ̆ng huă kơ kâo čiăng kâo dưi ƀơ̆ng huă, leh anăn brei êa kơ kâo bi mlih hŏng prăk čiăng kâo dưi mnăm; knŏng brei hmei êbat găn mă snăn,
msĕ si phung anak čô Êsâo dôk hlăm čar Sêir leh anăn phung Môap dôk hlăm čar Ar ngă leh kơ kâo, tơl kâo găn êa krông Yurdan mŭt čar Yêhôwa Aê Diê hmei brei kơ hmei.’
Ƀiădah Y-Sihôn mtao ƀuôn Hêsbôn amâo brei hmei găn giăm ñu ôh; kyuadah Yêhôwa Aê Diê ih bi khăng klei mĭn ñu leh anăn bi kjăp ai tiê ñu, čiăng jao ñu hlăm kngan ih, msĕ si truh hruê anei.
Yêhôwa lač kơ kâo, ‘Nĕ anei kâo dơ̆ng jao kơ ih Y-Sihôn leh anăn ala čar ñu; dơ̆ng mă bĕ, čiăng kơ ih dưi dôk hlăm ala čar ñu.’
Hlăk anăn Y-Sihôn kbiă bi tuôm hŏng drei, ñu mbĭt hŏng jih phung ƀuôn sang ñu, čiăng bi blah ti ƀuôn Jahas.
Yêhôwa Aê Diê drei jao ñu leh kơ drei; leh anăn drei dưi hŏng ñu, leh anăn phung anak êkei ñu, leh anăn jih jang phung ƀuôn sang ñu.
Hlăk anăn hmei mă jih jang ƀuôn prŏng ñu leh anăn bi rai jih nguêč ƀuôn prŏng, phung êkei, phung mniê, leh anăn phung hđeh điêt; hmei amâo lui sa čô ăt dôk ôh.
Knŏng drei plah mă kơ drei pô hlô mnơ̆ng rông mbĭt hŏng dŏ dô mơ̆ng ƀuôn prŏng drei mă leh.
Dơ̆ng mơ̆ng ƀuôn Arôer dôk ti hang tlung hnoh êa Arnôn leh anăn mơ̆ng ƀuôn prŏng dôk hlăm tlung truh ti Galaat, amâo mâo sa boh ƀuôn prŏng jing dlông đei kơ drei ôh. Yêhôwa Aê Diê drei jao jih hlăm kngan drei.
Knŏng lăn phung anak čô Amôn ih amâo tuôm nao giăm ôh: jih jang hang êa krông Jabôk jih hang ƀuôn prŏng hlăm čar kngư, leh anăn ti anôk Yêhôwa Aê Diê drei ghă leh drei.”
“Tơdah diih nao kơ klei bi blah hŏng phung roh diih, tơdah diih ƀuh aseh, êdeh aseh, leh anăn sa phung kahan lu hĭn kơ diih dê, đăm huĭ kơ diñu ôh, kyuadah Yêhôwa Aê Diê diih, pô atăt diih kbiă leh mơ̆ng čar Êjip, dôk mbĭt hŏng diih.
Tơdah diih nao giăm kơ klei bi blah, brei khua ngă yang nao ti anăp leh anăn blŭ kơ phung ƀuôn sang,
leh anăn srăng lač kơ diñu, ‘Hmư̆ bĕ, Ơ phung Israel, hruê anei diih nao kơ klei bi blah hŏng phung roh diih; đăm brei ai tiê diih jing êdu ôh, đăm huĭ ôh, đăm ktư̆ yơ̆ng amâodah krưp kơ diñu ôh;
kyuadah Yêhôwa Aê Diê diih jing pô nao mbĭt hŏng diih, bi blah brei hŏng phung roh diih, čiăng brei klei dưi kơ diih.’
Leh anăn brei phung khua kahan blŭ kơ phung ƀuôn sang, lač, ‘Hlei pô mdơ̆ng leh sa boh sang mrâo leh anăn ka myơr gơ̆? Brei ñu wĭt kơ sang ñu, huĭdah ñu djiê hlăm klei bi blah leh anăn pô mkăn myơr hĕ sang anăn.
Leh anăn hlei pô pla leh đang boh kriăk ƀâo leh anăn ka tuôm ƀơ̆ng ôh boh gơ̆? Brei ñu wĭt kơ sang ñu, huĭdah ñu djiê hlăm klei bi blah leh anăn pô mkăn ƀơ̆ng hĕ boh anăn.
Leh anăn hlei pô bi čuôp leh hŏng sa čô mniê leh anăn ka mă gơ̆ jing mô̆ ôh? Brei ñu wĭt kơ sang ñu, huĭdah ñu djiê hlăm klei bi blah leh anăn pô mkăn mă hĕ gơ̆ jing mô̆.’
Leh anăn phung khua kahan srăng lŏ blŭ kơ phung ƀuôn sang leh anăn lač, ‘Hlei pô huĭ leh anăn blao? Brei ñu wĭt kơ sang ñu, huĭdah phung găp ñu êdu ai msĕ si ai tiê ñu.’
Tơdah phung khua kahan ruê̆ leh blŭ hŏng phung ƀuôn sang, hlăk anăn diñu srăng mdưm phung khua kahan gai phung ƀuôn sang.
Tơdah diih nao giăm sa boh ƀuôn čiăng bi blah hŏng ƀuôn anăn, iêu mthưr kơ klei êđăp ênang.
Tơdah ƀuôn anăn lŏ wĭt lač kơ diih jing klei êđăp ênang leh anăn pŏk ƀăng jang kơ diih, snăn jih jang phung ƀuôn sang dôk hlăm ƀuôn anăn srăng tuh jia leh anăn mă bruă kơ diih.
Ƀiădah tơdah ƀuôn anăn amâo ngă klei êđăp ênang hŏng diih ôh, ƀiădah bi blah hŏng diih, snăn brei diih wang mblah ƀuôn anăn.
Leh Yêhôwa Aê Diê diih jao ƀuôn anăn hlăm kngan diih, brei diih bi mdjiê jih jang phung êkei hŏng đao gưm,
ƀiădah diih srăng mă kơ diih phung mniê, phung hđeh, hlô mnơ̆ng rông, leh anăn djăp mta mnơ̆ng mkăn hlăm ƀuôn, jih mnơ̆ng plah mă, diih srăng mă jing dŏ plah mă kơ diih pô; leh anăn diih srăng yua mnơ̆ng plah mă mơ̆ng phung roh diih, Yêhôwa Aê Diê ih brei leh kơ ih.
Msĕ snăn ih srăng ngă kơ jih jang ƀuôn dôk kbưi snăk mơ̆ng diih, amâo djŏ ôh ƀuôn phung găp djuê anei.
Ƀiădah hlăm ƀuôn phung găp djuê anei Yêhôwa Aê Diê diih brei kơ diih jing ngăn dưn, diih amâo dưi lui hdĭp ôh ya mnơ̆ng bi êwa,
ƀiădah bi mdjiê jih nguêč, phung Hitit, phung Amôrit, phung Kanaan, phung Pêrisit, phung Hiwit, leh anăn phung Jêbusit tui si Yêhôwa Aê Diê ih mtă leh;
čiăng kơ diñu amâo dưi ôh bi hriăm diih ngă tui hlue jih jang bruă soh jhat diñu tuôm ngă leh hlăm klei mă bruă kơ phung yang diñu, huĭdah diih ngă soh hŏng Yêhôwa Aê Diê diih.
Tơdah diih wang sa boh ƀuôn sui hruê bi blah hŏng ƀuôn anăn čiăng mă ñu, đăm bi rai hŏng jông ôh ana kyâo, kyuadah diih dưi ƀơ̆ng boh digơ̆, snăn diih amâo dưi druôm digơ̆ ôh. Djŏ mơ̆ kyâo hlăm hma jing mnuih diih čiăng wang mblah?
Knŏng ana kyâo diih thâo amâo jing ana kyâo arăng ƀơ̆ng boh diih dưi bi rai leh anăn druôm, čiăng kơ diih dưi mdơ̆ng mnơ̆ng wang ƀuôn bi blah hŏng diih, tơl ƀuôn anăn tŭ mŭt diih.”
“Tơdah hlăm čar Yêhôwa Aê Diê diih brei kơ diih mă bha arăng ƀuh sa čô mnuih arăng bi mdjiê leh dôk ti hma, leh anăn amâo thâo ôh hlei pô bi mdjiê gơ̆,
snăn phung khua mduôn leh anăn phung khua phat kđi diih srăng nao mkă dŭm boh kbưi hŏng ƀuôn jŭm dar pô arăng bi mdjiê leh.
Phung khua mduôn ƀuôn giăm hĭn kơ pô arăng bi mdjiê anăn srăng mă sa drei êmô ana ra amâo tuôm yua kơ bruă leh anăn amâo tuôm đua knông.
Phung khua mduôn ƀuôn anăn srăng đoh êmô ana ra trŭn kơ tlung mâo êa dôk đoh namao, anôk arăng amâo tuôm pla kăn arăng tuôm rah mjeh rei, hlăm tlung anăn diñu srăng bi joh kkuê êmô ana ra anăn.
Phung khua ngă yang phung anak êkei Y-Lêwi srăng nao giăm, kyuadah Yêhôwa Aê Diê ih ruah leh digơ̆ brei mă bruă kơ ñu leh anăn brei digơ̆ hơêč hmưi hlăm anăn Yêhôwa, leh anăn hŏng klei digơ̆ blŭ jih klei bi tăng leh anăn jih klei bi čĭk srăng bi ruê̆.
Jih jang phung khua mduôn ƀuôn giăm hĭn kơ pô arăng bi mdjiê srăng rao kngan diñu ti dlông êmô ana ra arăng bi joh kkuê hlăm tlung.
Diñu srăng hưn bi sĭt, ‘Kngan hmei amâo tuôm tuh ôh êrah anei, kăn ală hmei tuôm ƀuh arăng tuh êrah anei rei.
Ơ Yêhôwa, pap brei kơ phung ƀuôn sang Israel diih, phung ih bi tui leh, leh anăn đăm yap ôh klei jing soh hŏng êrah amâo soh ti krah phung ƀuôn sang Israel diih; ƀiădah pap brei kơ diñu klei jing soh hŏng êrah.’
Snăn yơh diih srăng bi doh klei jing soh hŏng êrah amâo soh mơ̆ng krah diih, êjai ih ngă klei djŏ ti anăp ală Yêhôwa.”
“Tơdah diih nao kơ klei bi blah hŏng phung roh diih, leh anăn Yêhôwa Aê Diê diih jao diñu hlăm kngan diih, leh anăn diih mă digơ̆ jing mnă,
leh anăn diih ƀuh hlăm phung mnă anăn sa čô mniê siam, leh anăn diih tluh kơ ñu leh anăn čiăng mă ñu jing mô̆ diih,
snăn brei diih atăt ba ñu kơ sang diih, leh anăn ñu srăng kuêh hĕ ƀŭk ñu leh anăn khăt kkâo kngan ñu.
Ñu srăng toh hĕ čhiăm ao ñu hơô êjai jing mnă, leh anăn srăng dôk hlăm sang diih leh anăn kơŭ kyăm kơ ama leh anăn kơ amĭ ñu êjai jih sa mlan. Leh klei anăn diih dưi nao dôk hŏng ñu jing ung ñu, leh anăn ñu srăng jing mô̆ diih.
Leh anăn tơdah diih amâo mơak hŏng ñu ôh, diih dưi lui ñu đuĕ ti anôk ñu čiăng, ƀiădah diih amâo dưi čhĭ ñu kơ prăk ôh, diih amâo dưi yap ñu jing hlŭn ôh, kyuadah ih bi hêñ ñu leh.”
“Tơdah sa čô êkei mâo dua čô mô̆, ñu khăp kơ sa čô leh anăn amâo khăp ôh kơ pô mkăn, leh anăn digơ̆ kkiêng brei kơ ñu anak, leh anăn tơdah anak êkei kkiêng tal êlâo jing anak mơ̆ng mniê ñu amâo khăp ôh,
snăn ti hruê ñu bi mbha dŏ ñu mâo jing ngăn dưn kơ phung anak êkei ñu, ñu amâo dưi yap ôh anak êkei mơ̆ng mniê ñu khăp jing anak kkiêng tal êlâo hrô kơ anak êkei mơ̆ng mniê ñu amâo khăp ôh, pô jing anak kkiêng tal êlâo.
Ƀiădah ñu srăng tŭ anak kkiêng tal êlâo anak êkei mơ̆ng mniê ñu amâo khăp ôh, hŏng klei ñu brei kơ gơ̆ dua bliư̆ lu hĭn mơ̆ng jih ngăn ñu mâo, kyuadah gơ̆ jing boh êlâo kơ klei mơai ñu; klei bhiăn jing ayŏng khua bha gơ̆.”
“Tơdah sa čô mnuih mâo sa čô anak êkei khăng kŏ leh anăn khăng bi kdơ̆ng, amâo čiăng gưt asăp ôh ama ñu amâodah amĭ ñu, leh anăn wăt tơdah digơ̆ mkra ñu dưn, ñu amâo srăng hmư̆ digơ̆ ôh,
snăn ama leh anăn amĭ ñu srăng mă ñu leh anăn ba ñu kơ phung khua mduôn ƀuôn ñu ti ƀăng jang anôk ñu dôk.
Leh anăn diñu srăng lač kơ phung khua mduôn ƀuôn ñu, ‘Nĕ anei, anak êkei hmei khăng kŏ leh anăn khăng bi kdơ̆ng, ñu amâo čiăng gưt asăp hmei ôh; ñu jing sa čô ră ƀơ̆ng huă leh anăn kreh kpiê ruă.’
Snăn jih jang phung êkei hlăm ƀuôn srăng bhĭr bi mdjiê ñu hŏng boh tâo. Msĕ snăn diih srăng bi doh klei jhat mơ̆ng krah diih; leh anăn jih jang phung Israel srăng hmư̆ leh anăn huĭ.”
“Tơdah sa čô êkei ngă sa klei soh prŏng năng djiê leh anăn arăng bi mdjiê ñu, leh anăn diih ruôt ñu ti sa ƀĕ kyâo,
đăm lui asei mlei djiê ñu đăm mlam ôh ti kyâo, ƀiădah brei diih dơr ñu hruê anăn mơh, kyuadah pô arăng ruôt jing pô Aê Diê tăm pah leh. Đăm bi čhŏ ôh ala čar diih Yêhôwa Aê Diê diih brei kơ ih jing ngăn dưn.”
“Tơdah ih ƀuh êmô amâodah biăp ayŏng adei diih wơr dliê, đăm diih ngă klei amâo uêñ ôh; brei diih lŏ đoh ba wĭt gơ̆ kơ ayŏng adei diih.
Tơdah pô gơ̆ amâo dôk giăm diih ôh, amâodah tơdah diih amâo thâo kral ñu ôh, brei diih đoh ba wĭt gơ̆ kơ sang diih, leh anăn gơ̆ srăng dôk hlăm sang diih tơl ayŏng adei diih êmuh duah gơ̆. Hlăk anăn diih srăng bi wĭt gơ̆ kơ ñu.
Diih srăng ngă msĕ snăn mơh kơ aseh dliê ñu; diih srăng ngă msĕ snăn mơh kơ čhum ao ñu, snăn mơh diih srăng ngă hŏng ya mnơ̆ng ayŏng adei diih luč leh, ya mnơ̆ng ñu luč leh anăn diih duñ; diih amâo dưi hngah đru ñu ôh.
Tơdah diih ƀuh aseh dliê amâodah êmô ayŏng adei diih lĕ êbuh ti êlan, đăm diih hngah đru digơ̆, brei diih đru ñu lŏ rŭ digơ̆.
Sa čô mniê amâo dưi čŭt hơô čhiăm ao êkei ôh, kăn êkei dưi čŭt hơô čhiăm ao mniê rei; kyuadah hlei pô ngă klei anăn jing pô Yêhôwa Aê Diê bi êmut kheh.
Tơdah diih ƀuh sa hruh čĭm ti kyâo amâodah ti lăn mbĭt hŏng êđai amâodah boh, leh anăn ana dôk kơup ti dlông êđai amâodah boh, diih amâo dưi mă ana wăt êđai ôh.
Brei diih lui ana đuĕ, ƀiădah diih dưi mă êđai kơ diih pô, čiăng kơ jih klei truh kơ diih jing jăk leh anăn diih dưi dôk hdĭp sui.
Tơdah diih ngă sa boh sang mrâo, brei diih ngă tĭng jŭm găp sang diih, čiăng kơ diih amâo dưi bi truh klei soh hŏng êrah ti sang diih tơdah mâo sa čô mnuih lĕ mơ̆ng sang.
Đăm rah ôh hlăm đang boh kriăk ƀâo diih mta mjeh mkăn huĭdah diih bi čhŏ jih boh mjeh ih rah leh wăt boh mơ̆ng đang boh kriăk ƀâo.
Đăm kai ôh hŏng sa drei êmô leh anăn sa drei aseh dliê đua knông mbĭt.
Đăm hơô ôh sa blah čhiăm mñam lu mta mnơ̆ng bi lŭk, mlâo biăp leh anăn kbuă mbĭt.
Brei ih lui grua ti pă bĭt kiêng ao ih srăng hơô.”
“Tơdah sa čô êkei mă sa čô mô̆ leh anăn nao dôk hŏng gơ̆, leh anăn bi êmut hngah kơ gơ̆,
leh anăn kčŭt kơ gơ̆ ngă klei soh bi hêñ, leh anăn bi hing anăn jhat kơ gơ̆, lač, ‘Kâo mă leh mniê anei, tơdah kâo nao dôk hŏng gơ̆, kâo amâo ƀuh klei bi knăl gơ̆ jing mniê hrông ôh.’
Snăn ama leh anăn amĭ mniê hlăk ai anăn srăng mă ba mnơ̆ng bi knăl kơ klei ñu jing mniê hrông kơ phung khua mduôn ƀuôn anăn ti ƀăng jang.
Ama mniê hlăk ai anăn srăng lač kơ phung khua mduôn, ‘Kâo brei leh anak mniê kâo jing mô̆ kơ êkei anei, leh anăn ñu bi êmut hngah kơ gơ̆;
leh anăn nĕ anei, ñu kčŭt kơ gơ̆ ngă klei soh bi hêñ, lač, “Kâo amâo ƀuh ôh hlăm anak mniê ih klei bi knăl gơ̆ jing mniê hrông.” Ƀiădah mnơ̆ng anei jing klei bi knăl kơ anak mniê kâo jing hrông.’ Leh anăn diñu srăng mblang čhiăm anăn ti anăp phung khua mduôn hlăm ƀuôn.
Snăn phung khua mduôn ƀuôn anăn srăng mă êkei leh anăn bi kmhal ñu.
Diñu srăng đŭ ñu sa êtuh sêkel prăk, leh anăn brei kơ ama mniê hlăk ai anăn, kyuadah ñu bi hing anăn jhat kơ sa čô mniê hrông Israel. Gơ̆ ăt srăng jing mô̆ kơ êkei anăn; ñu amâo dưi lui gơ̆ ôh êjai jih hruê ñu dôk hdĭp.
Ƀiădah tơdah klei anăn jing sĭt, amâo ƀuh ôh klei bi knăl mniê hlăk ai anăn jing hrông,
snăn diñu srăng atăt ba mniê hlăk ai anăn kbiă ti ƀăng bhă sang ama ñu, leh anăn phung êkei ƀuôn ñu srăng bhĭr bi mdjiê ñu hŏng boh tâo, kyuadah ñu ngă klei soh jhat hlăm čar Israel hŏng klei ngă klei knhông hlăm sang ama ñu. Msĕ snăn diih srăng bi doh klei jhat mơ̆ng krah diih.
Tơdah arăng ƀuh sa čô êkei đih hŏng mô̆ êkei mkăn, jih dua diñu srăng djiê, êkei đih hŏng mniê anăn leh anăn mniê anăn msĕ mơh; msĕ snăn brei diih bi doh klei jhat mơ̆ng phung Israel.
Tơdah mâo sa čô mniê êra hrông mâo klei bi čuôp leh, leh anăn sa čô êkei tuôm hŏng ñu hlăm ƀuôn leh anăn đih hŏng ñu,
snăn diih srăng atăt jih diñu dua kơ ƀăng jang ƀuôn anăn, leh anăn diih srăng bhĭr bi mdjiê diñu hŏng boh tâo, mniê êra anăn kyuadah ñu amâo ur ôh kyuadah ñu dôk hlăm ƀuôn, leh anăn êkei anăn kyuadah ñu gô̆ mô̆ riêng gah ñu. Msĕ snăn brei diih bi doh klei jhat mơ̆ng krah diih.
Ƀiădah tơdah hlăm hma sa čô êkei tuôm hŏng sa čô mniê hlăk ai mâo klei bi čuôp leh, leh anăn êkei anăn gô̆ gơ̆ leh anăn đih hŏng gơ̆, snăn knŏng êkei đih hŏng gơ̆ srăng djiê.
Ƀiădah diih amâo srăng ngă ôh kơ mniê hlăk ai anăn; mniê hlăk ai amâo mâo klei soh năng kơ klei djiê ôh, kyuadah klei anăn jing msĕ si sa čô êkei ngă kơ pô riêng gah ñu leh anăn bi mdjiê gơ̆,
kyuadah êkei anăn bi tuôm hŏng gơ̆ hlăm hma, leh anăn wăt tơdah mniê hlăk ai mâo klei bi čuôp anăn ur leh, ƀiădah amâo mâo pô dŏng gơ̆ ôh.
Tơdah sa čô êkei bi tuôm hŏng sa čô mniê hrông ka mâo klei bi čuôp, gô̆ gơ̆ leh anăn đih hŏng gơ̆, leh anăn arăng hmao ƀuh diñu,
snăn êkei pô đih leh hŏng gơ̆ srăng brei kơ ama mniê hlăk ai anăn êma pluh sêkel prăk, leh anăn gơ̆ srăng jing mô̆ ñu, kyuadah ñu gô̆ gơ̆ leh; ñu amâo dưi lui gơ̆ ôh jih hruê ñu dôk hdĭp.
Sa čô êkei amâo dưi dôk mô̆ ama ñu ôh kăn ñu dưi bi čhŏ jhưng ama ñu rei.”
“Hlei pô mâo asăr boh dŏ mơiêk êkei mčah leh amâodah dŏ mơiêk êkei tloh leh amâo dưi mŭt hlăm phung Yêhôwa bi kƀĭn ôh.
Amâo mâo sa čô anak ƀă pum dưi mŭt hlăm phung Yêhôwa bi kƀĭn ôh; wăt phung čô ñu ti tal pluh ênuk êdei amâo dưi mŭt ôh hlăm phung Yêhôwa bi kƀĭn.
Amâo mâo sa čô Amôn amâodah sa čô Môap dưi mŭt ôh hlăm phung Yêhôwa bi kƀĭn; wăt phung čô ñu ti tal pluh ênuk êdei amâo dưi mŭt hlŏng lar ôh hlăm phung Yêhôwa bi kƀĭn;
kyuadah diñu amâo tuôm hriê drông ôh diih hŏng kpŭng leh anăn êa ti êlan hlăk diih kbiă mơ̆ng čar Êjip, leh anăn kyuadah diñu mưn Y-Balaam anak êkei Y-Bêor ƀuôn Pêthôr čar Mêsapôtami brei tăm pah kơ diih.
Ƀiădah Yêhôwa Aê Diê diih amâo dôk hmư̆ Y-Balaam ôh; ƀiădah Yêhôwa Aê Diê diih bi mbliư̆ leh klei tăm pah jing klei hơêč hmưi kơ diih, kyuadah Yêhôwa Aê Diê diih khăp kơ diih.
Đăm duah ôh klei êđăp ênang kơ diñu amâodah klei diñu čăt đĭ lu jih jang ênuk diih dôk hdĭp.
Đăm bi êmut kheh ôh kơ sa čô Êđôm, kyuadah ñu jing ayŏng adei diih. Đăm bi êmut kheh ôh kơ sa čô Êjip, kyuadah diih jing leh pô dôk jưh bhiâo hlăm ala čar ñu.
Phung anak diñu kkiêng ti ênuk tal tlâo dưi mŭt hlăm phung Yêhôwa bi kƀĭn.”
“Tơdah diih nao bi blah hŏng phung roh diih leh anăn dôk jưh, brei diih răng kriê diih pô kơ djăp mta klei jhat.
Tơdah mâo hlăm diih sa čô êkei jing čhŏ kyua klei truh kơ ñu êjai mlam, snăn brei ñu kbiă mơ̆ng wăl, ñu amâo dưi mŭt hlăm wăl ôh;
ƀiădah tơdah truh tlam, ñu srăng mnei hlăm êa, leh anăn tơdah yang hruê lĕ leh, ñu dưi mŭt hlăm wăl.
Brei diih mâo sa anôk ti êngao wăl leh anăn diih srăng nao tlô kơ anôk anăn.
Brei diih mâo sa ƀĕ giê kdroh mbĭt hŏng mnơ̆ng bi blah, leh anăn tơdah diih dôk ti êngao diih srăng klei ƀăng hŏng giê kdroh anăn leh anăn wir dơr hĕ eh diih.
Kyuadah Yêhôwa Aê Diê diih êbat ti krah wăl diih, čiăng bi mtlaih diih leh anăn čiăng jao phung roh diih ti anăp diih, kyuanăn brei wăl diih jing doh jăk, čiăng kơ ñu amâo ƀuh ôh sa mnơ̆ng čhŏ ti krah diih, leh anăn đuĕ hĕ mơ̆ng diih.”
“Diih amâo dưi jao ôh kơ khua gơ̆ sa čô hlŭn đuĕ leh mơ̆ng khua gơ̆ băng kơ diih.
Gơ̆ srăng dôk mbĭt hŏng diih ti krah diih hlăm anôk gơ̆ srăng ruah hlăm sa boh ƀuôn diih ti anôk gơ̆ mĭn jăk hĭn. Diih amâo dưi ktư̆ juă gơ̆ ôh.
Đăm brei mâo sa čô mniê knhông ôh hlăm phung anak mniê Israel, kăn brei mâo sa čô êkei knhông rei hlăm phung anak êkei Israel.
Diih amâo dưi djă ba ôh kơ sang Yêhôwa Aê Diê diih ênoh mưn sa čô mniê knhông, amâodah ênoh sa drei asâo jing ênoh bi sĭt klei ƀuăn; kyuadah jih dua mnơ̆ng anăn jing mnơ̆ng Yêhôwa Aê Diê diih bi êmut kheh.
Diih amâo dưi brei čan mnơ̆ng kyua čiăng ƀơ̆ng mnga mơ̆ng ayŏng adei diih ôh, ƀơ̆ng mnga mơ̆ng prăk, ƀơ̆ng mnga mơ̆ng mnơ̆ng ƀơ̆ng huă, ƀơ̆ng mnga mơ̆ng djăp mta mnơ̆ng diih brei čan leh.
Diih dưi brei sa čô tue čan kyua čiăng ƀơ̆ng mnga, ƀiădah kơ ayŏng adei diih amâo srăng brei čan kyua čiăng ƀơ̆ng mnga ôh; čiăng kơ Yêhôwa Aê Diê diih dưi hơêč hmưi klei jăk jĭn kơ diih hlăm jih jang bruă ih ngă hlăm čar diih mŭt mă bha.
Tơdah diih ngă sa klei kat asei ƀuăn kơ Yêhôwa Aê Diê diih, đăm krư̆i ôh bi sĭt gơ̆; kyuadah sĭt nik Yêhôwa Aê Diê diih srăng brei diih bi sĭt, tơdah amâo yŏng sĭt klei anăn srăng jing soh kơ diih.
Ƀiădah tơdah diih amâo ngă klei kat asei ƀuăn ôh, klei anăn amâo jing soh kơ diih ôh.
Brei diih răng bi sĭt klei diih blŭ leh, kyuadah diih ƀuăn leh hŏng klei čiăng kơ Yêhôwa Aê Diê ya klei diih ƀuăn leh hŏng ƀăng êgei diih.
Tơdah diih mŭt hlăm đang boh kriăk ƀâo pô riêng gah diih, diih dưi ƀơ̆ng boh anăn tơl trei tui si diih čiăng, ƀiădah diih amâo dưi pĕ ba boh anăn hlăm bai diih ôh.
Tơdah diih mŭt hlăm hma mdiê pô riêng gah diih, diih dưi rač amung mdiê hŏng kngan diih, ƀiădah diih amâo dưi yua mniă ôh čiăng wiă mdiê pô riêng gah diih.”
“Tơdah sa čô êkei mă sa čô mniê jing mô̆, tơdah gơ̆ amâo lŏ mâo klei jăk ôh kơ ală ñu kyuadah ñu ƀuh hlăm gơ̆ klei bi hêñ, leh anăn ñu čih sa pŏk hră lui gơ̆ leh anăn jao hră anăn kơ gơ̆, suôt gơ̆ mơ̆ng sang ñu, leh anăn gơ̆ kbiă đuĕ mơ̆ng sang ñu,
tơdah gơ̆ nao leh anăn jing mô̆ kơ sa čô êkei mkăn,
tơdah ung êdei anei amâo khăp kơ gơ̆ ôh, čih kơ gơ̆ sa pŏk hră lui, leh jao hră anăn kơ gơ̆ suôt gơ̆ mơ̆ng sang ñu, amâodah tơdah ung êdei anăn, pô mă gơ̆ jing mô̆ djiê hĕ,
snăn ung tal êlâo, pô suôt gơ̆ leh, amâo dưi lŏ mă gơ̆ jing mô̆ ôh, leh mniê anăn jing čhŏ leh; kyua klei anăn jing klei Yêhôwa bi êmut kheh, leh anăn đăm bi truh ôh klei jing soh ti lăn Yêhôwa Aê Diê ih brei kơ ih jing ngăn dưn.
Tơdah sa čô êkei mrâo bi dôk ung mô̆, ñu amâo srăng nao mbĭt hŏng phung kahan amâodah djă sa mta bruă ôh; ñu srăng dôk êngiê ti sang ñu êjai sa thŭn, čiăng mâo klei hơ̆k mơak hŏng mô̆ ñu mă leh.”
“Arăng amâo dưi mă ôh sa boh êsŭng amâodah boh tâo êsŭng tĭng dlông jing mnơ̆ng mgơ̆ng; kyuadah klei anăn jing mă klei hdĭp jing mnơ̆ng mgơ̆ng.
Tơdah arăng ƀuh sa čô mnuih tlĕ mă sa čô ayŏng adei ñu phung ƀuôn sang Israel, leh anăn tơdah ñu mjing gơ̆ msĕ si sa čô hlŭn amâodah čhĭ gơ̆, pô tlĕ anăn arăng srăng bi mdjê. Snăn diih srăng bi doh klei jhat mơ̆ng krah diih.
Răng bĕ hlăm klei djŏ phŭng, brei răng snăk ngă tui hlue jih jang klei phung khua ngă yang Lêwi srăng mtă gai diih; tui si kâo mtă leh kơ diñu, snăn diih srăng răng ngă.
Brei ih hdơr klei Yêhôwa Aê Diê diih ngă leh kơ H'Miriam ktuê êlan êjai diih kbiă mơ̆ng čar Êjip.
Tơdah diih brei pô riêng gah diih čan sa mta mnơ̆ng, diih amâo dưi mŭt ôh hlăm sang ñu čiăng mă mnơ̆ng ñu mgơ̆ng.
Brei diih dôk ti êngao, leh anăn mnuih diih brei čan srăng djă ba mnơ̆ng mgơ̆ng kơ diih ti êngao.
Tơdah pô anăn jing mnuih ƀun ƀin, diih amâo dưi pĭt ôh mbĭt hŏng mnơ̆ng ñu mgơ̆ng.
Tơdah yang hruê lĕ, brei diih bi wĭt mnơ̆ng mgơ̆ng kơ ñu, čiăng kơ ñu dưi pĭt hlăm ao jhung ñu leh anăn hơêč hmưi kơ diih; klei anăn srăng jing klei kpă ênô kơ diih ti anăp Yêhôwa Aê Diê diih.
Diih amâo dưi ktư̆ juă ôh sa čô dĭng buăl mưn jing ƀun ƀin leh anăn kƀah mnơ̆ng, thâodah ñu jing sa čô ayŏng adei diih amâodah sa čô dôk jưh bhiâo hlăm čar leh anăn hlăm ƀuôn ih.
Brei diih brei klei mưn kơ ñu ti hruê ñu mă bruă, êlâo kơ yang hruê lĕ, kyuadah ñu jing ƀun ƀin, leh anăn čang hmăng kơ klei mưn anăn; huĭdah ñu srăng ur kơ Yêhôwa, leh anăn klei anăn jing klei soh hlăm diih.
Arăng amâo dưi bi mdjiê ama kyua phung anak ôh, kăn arăng dưi bi mdjiê phung anak kyua phung ama rei; arăng srăng bi mdjiê grăp čô kyua klei soh ñu pô.
Diih amâo dưi bi msoh klei kpă ôh kơ pô dôk jưh bhiâo amâodah kơ anak êrĭt, amâodah mă čhiăm ao mniê djiê ung jing mnơ̆ng mgơ̆ng.
Ƀiădah brei diih hdơr klei diih jing leh hlŭn hlăm čar Êjip leh anăn Yêhôwa Aê Diê diih bi tui leh diih mơ̆ng anôk anăn; kyuanăn kâo mtă kơ ih ngă klei anei.
Tơdah diih puôt wiă mdiê hlăm hma diih, leh anăn wơr bĭt sa čăp mdiê hlăm hma, đăm lŏ wĭt mă gơ̆ ôh; čăp mdiê anăn srăng pioh kơ pô dôk jưh bhiâo, kơ anak êrĭt, leh anăn kơ mniê djiê ung; čiăng kơ Yêhôwa Aê Diê diih dưi hơêč hmưi kơ diih hlăm jih jang bruă kngan diih ngă.
Tơdah ih prah boh ôliwơ, đăm lŏ prah tal dua ôh; boh anăn srăng pioh kơ pô dôk jưh bhiâo, kơ anak êrĭt, leh anăn kơ mniê djiê ung.
Tơdah diih pĕ boh mơ̆ng đang boh kriăk ƀâo diih, đăm lŏ pĕ tal dua ôh; anăn srăng pioh kơ pô dôk jưh bhiâo, kơ anak êrĭt, leh anăn kơ mniê djiê ung.
Brei diih hdơr kơ klei diih jing leh hlŭn hlăm čar Êjip; kyuanăn kâo mtă kơ diih ngă klei anei.”
“Tơdah mâo klei mneh msao hdơ̆ng phung êkei leh anăn diñu nao kơ klei phat kđi, leh anăn phung khua phat kđi srăng blŭ brei kđi, yap kpă mnuih kpă leh anăn bi kmhal mnuih soh.
Tơdah êkei jing soh leh năng kơ arăng čăm, khua phat kđi srăng brei gơ̆ buôn ti lăn brei arăng čăm gơ̆ ti anăp ñu dŭm bliư̆ tui si năng kơ klei soh gơ̆.
Arăng dưi čăm gơ̆ pă pluh bliư̆, ƀiădah amâo êgao kơ anăn ôh, huĭdah tơdah ăt čăm gơ̆ lu bliư̆ hĭn kơ anăn, arăng bi hêñ ayŏng adei diih ti anăp ală diih.
Đăm guôm hĕ ôh amung êmô dôk juă mdiê.”
“Tơdah phung ayŏng adei dôk mbĭt, leh anăn sa čô hlăm diñu djiê hĕ amâo mâo anak êkei ôh, mô̆ pô djiê anăn amâo dưi lŏ dôk ung hlăm găp djuê mkăn ôh; adei ung gơ̆ srăng nao kơ gơ̆ leh anăn mă gơ̆ jing mô̆ ñu, leh anăn ngă tui hlue klei bhiăn djŏ kơ adei ung gơ̆.
Anak êkei gơ̆ srăng kkiêng êlâo srăng mâo anăn ayŏng ñu, pô djiê leh, čiăng kơ anăn ñu amâo lăm ôh mơ̆ng phung Israel.
Tơdah êkei anăn amâo čiăng dôk mô̆ ayŏng ñu ôh, hlăk anăn mô̆ ayŏng ñu srăng nao kơ ƀăng jang kơ phung khua mduôn leh anăn lač, ‘Adei ung kâo hngah pioh anăn ayŏng ñu hlăm phung Israel; ñu amâo čiăng ngă ôh kơ kâo tui si klei bhiăn djŏ kơ sa čô adei ung.’
Snăn phung khua mduôn ƀuôn anăn srăng iêu blŭ hŏng ñu; leh anăn tơdah ñu ăt hngah, lač, ‘Kâo amâo čiăng dôk ñu ôh,’
snăn mô̆ ayŏng ñu srăng nao kơ ñu ti anăp phung khua mduôn, toh hĕ klĭt juă mơ̆ng jơ̆ng ñu, leh anăn kčuh êa bah ti ƀô̆ mta ñu; gơ̆ srăng tuah blŭ lač, ‘Snăn arăng ngă kơ mnuih amâo čiăng mdơ̆ng sang ayŏng ñu.’
Hlăm phung Israel sang ñu arăng pia sang mnuih arăng toh hĕ leh klĭt juă.”
“Tơdah dua čô êkei bi čĭk, leh anăn mô̆ sa čô hriê giăm čiăng dŏng ung ñu mơ̆ng kngan pô dôk čăm gơ̆, leh anăn yơr kngan mă djŏ ti kuang êkei anăn,
snăn diih srăng khăt hĕ kngan mniê anăn; đăm dlăng kơ ñu hŏng klei pap ôh.
Đăm mâo hlăm kdô diih dua mta boh ktrŏ ôh, sa prŏng sa điêt.
Đăm mâo hlăm sang diih dua mta knăng ôh, sa prŏng sa điêt.
Brei diih mâo boh ktrŏ djŏ leh anăn kpă, brei diih mâo msĕ mơh dŏ mkă djŏ leh anăn kpă, čiăng kơ hruê diih dôk hdĭp dưi jing sui hĭn hlăm ala čar Yêhôwa Aê Diê diih brei kơ diih.
Kyuadah jih jang hlei pô ngă snăn, jih jang ngă hŏng klei amâo ênuah jing pô Yêhôwa Aê Diê diih bi êmut kheh.”
“Brei diih hdơr ya phung Amalek ngă leh kơ diih ktuê êlan êjai diih kbiă mơ̆ng čar Êjip,
klei ñu bi blah hŏng diih ktuê êlan, êjai diih jing kơoh leh anăn êmăn, leh anăn bi rai hĕ jih phung tui tluôn diih; leh anăn ñu amâo huĭ kơ Aê Diê ôh.
Kyuanăn tơdah Yêhôwa Aê Diê diih brei leh kơ diih klei mdei mơ̆ng jih jang phung roh diih dôk jŭm dar hlăm čar Yêhôwa Aê Diê diih brei jing ngăn dưn ih mă bha, brei diih lăm hĕ klei hdơr kơ phung Amalek mơ̆ng ti gŭ adiê; đăm wơr bĭt ôh.”
“Tơdah diih mŭt leh hlăm čar Yêhôwa Aê Diê diih brei leh kơ diih jing ngăn dưn mă bha, leh anăn dôk hlăm gơ̆,
brei diih mă đa đa boh hlâo hlang mơ̆ng jih jang boh mơ̆ng lăn, boh diih pĕ hlăm ala čar ih Yêhôwa Aê Diê diih brei leh kơ diih, dưm hlăm sa boh bai leh anăn nao kơ anôk Yêhôwa Aê Diê diih srăng ruah, čiăng brei anăn ñu dôk tinăn.
Brei diih nao kơ khua ngă yang dôk ngă bruă êjai anăn leh anăn lač kơ ñu, ‘Kâo hưn hruê anei kơ Yêhôwa Aê Diê diih klei kâo mŭt leh hlăm čar Yêhôwa kat asei leh kơ phung aê drei đưm čiăng brei kơ drei.’
Snăn khua ngă yang srăng mă bai mơ̆ng kngan diih, leh anăn dưm gơ̆ ti anăp knưl Yêhôwa Aê Diê diih.
Diih srăng mâo klei blŭ ti anăp Yêhôwa Aê Diê diih, ‘Ama kâo đưm jing sa čô mnuih Aram hiu rưng; ñu trŭn nao kơ čar Êjip leh anăn dôk jưh bhiâo tinăn, jing sa phung ƀiă; leh anăn tinăn lŏ bliư̆ jing sa găp djuê prŏng, ktang, leh anăn êngŭm.
Phung Êjip ngă ƀai kơ hmei leh anăn bi knap hmei, leh anăn mđua kơ hmei klei jing hlŭn khăng snăk.
Snăn hmei ur krao kơ Yêhôwa Aê Diê phung aê hmei đưm, leh anăn Yêhôwa hmư̆ asăp hmei leh anăn ñu ƀuh klei knap hmei, klei suăi hmei, leh anăn klei arăng ktư̆ juă hmei.
Leh anăn Yêhôwa atăt hmei kbiă leh mơ̆ng čar Êjip hŏng kngan myang leh anăn păl yơr leh, hŏng klei bi huĭ prŏng, hŏng klei bi knăl leh anăn klei yuôm bhăn.
Ñu atăt leh hmei mŭt hlăm anôk anei leh anăn brei kơ hmei ala čar anei, ala čar mâo mnơ̆ng ƀơ̆ng huă mnăm êbeh dlai.
Leh anăn nĕ anei, kâo djă ba boh hlâo hlang mơ̆ng lăn, boh anăn diih brei leh kơ kâo, Ơ Yêhôwa.’ Diih srăng dưm gơ̆ ti anăp Yêhôwa Aê Diê diih, leh anăn kkuh mpŭ ti anăp Yêhôwa Aê Diê diih.
Leh anăn ih srăng hơ̆k mơak kyua jih jang klei jăk Yêhôwa Aê Diê diih brei leh kơ diih, leh anăn kơ sang diih, mbĭt hŏng phung Lêwi leh anăn pô dôk jưh bhiâo ti krah diih.
Tơdah diih bi ruê̆ leh myơr jih jang dŏ sa kdrêč hlăm pluh mơ̆ng mnơ̆ng diih mâo ti thŭn tal tlâo, anăn jing thŭn arăng myơr mnơ̆ng sa kdrêč hlăm pluh, êjai brei kơ phung Lêwi, kơ pô dôk jưh bhiâo, kơ anak êrĭt, leh anăn mniê djiê ung, čiăng kơ diñu dưi ƀơ̆ng huă leh anăn trei hlăm ƀuôn ih,
snăn diih srăng lač ti anăp Yêhôwa Aê Diê diih, ‘Kâo mă leh mơ̆ng sang kâo kdrêč doh jăk, leh anăn kâo brei leh dŏ anăn kơ phung Lêwi, kơ pô dôk jưh bhiâo, kơ anak êrĭt, leh anăn kơ mniê djiê ung, tui si jih klei mtă ih brei leh kơ kâo; kâo amâo tuôm gao sa mta klei ih mtă ôh, kăn tuôm wơr bĭt digơ̆ rei.
Kâo amâo tuôm ƀơ̆ng ôh mnơ̆ng sa kdrêč hlăm pluh êjai kâo dôk kơŭ kyăm, amâodah mă dŏ anăn mơ̆ng sang kâo êjai kâo jing čhŏ, amâodah myơr gơ̆ kơ mnuih djiê; kâo gưt leh asăp Yêhôwa Aê Diê kâo, kâo ngă leh tui hlue jih klei ih mtă leh kơ kâo.
Iêp dlăng bĕ mơ̆ng anôk doh jăk ih dôk, mơ̆ng adiê, leh anăn hơêč hmưi bĕ kơ phung ƀuôn sang diih Israel leh anăn čar ih brei leh kơ hmei, tui si ih kat asei leh kơ phung aê hmei đưm, ala čar mâo mnơ̆ng ƀơ̆ng huă mnăm êbeh dlai.’ ”
“Hruê anei Yêhôwa Aê Diê diih mtă brei diih gưt klei bhiăn leh anăn klei mtrŭn anei; snăn brei diih ngă tui hlue klei anăn hŏng jih ai tiê leh anăn hŏng jih mngăt diih.
Hruê anei diih hưn leh kơ Yêhôwa jing Aê Diê diih, leh anăn diih čiăng êbat hlăm êlan ñu, leh anăn djă pioh klei bhiăn ñu, klei ñu mtă, leh anăn klei ñu mtrŭn, leh anăn gưt asăp ñu.
Leh anăn hruê anei Yêhôwa hưn leh kơ diih jing sa phung ƀuôn sang pioh kơ ñu pô, tui si ñu ƀuăn leh kơ diih, leh anăn diih srăng djă pioh jih klei ñu mtă.
Snăn ñu srăng bi mđĭ diih ti dlông jih jang găp djuê mkăn ñu hrih leh, hlăm klei bi mni, klei hing ang, leh anăn klei mpŭ, leh anăn diih srăng jing sa phung ƀuôn sang doh jăk pioh brei kơ Yêhôwa Aê Diê diih, tui si ñu lač leh.”
Y-Môis leh anăn phung khua mduôn Israel mtă kơ phung ƀuôn sang, lač, “Djă pioh bĕ jih jang klei bhiăn kâo mtă kơ diih hruê anei.
Ti hruê leh diih găn êa krông Yurdan mŭt hlăm ala čar Yêhôwa Aê Diê diih brei kơ diih, brei diih mdơ̆ng lu boh tâo prŏng leh anăn mia diñu hŏng čŭr.
Brei diih čih ti dlông boh tâo anăn jih jang boh blŭ klei bhiăn anei, tơdah diih găn mŭt čar Yêhôwa Aê Diê diih brei kơ diih, čar mâo êa ksâo leh anăn êa hnuê êbeh dlai tui si Yêhôwa Aê Diê phung aê diih đưm ƀuăn leh kơ diih.
Leh anăn tơdah diih găn leh êa krông Yurdan, brei diih mdơ̆ng boh tâo anei ti dlông čư̆ Êbal tui si kâo mtă kơ diih hruê anei, leh anăn mia digơ̆ hŏng čŭr.
Tinăn brei diih mdơ̆ng sa boh knưl kơ Yêhôwa Aê Diê diih, sa boh knưl boh tâo; đăm yua mnơ̆ng msei ôh êjai mkra digơ̆.
Brei diih ngă sa boh knưl kơ Yêhôwa Aê Diê diih hŏng boh tâo hrông, ka arăng tuôm krah ôh, leh anăn ti dlông knưl anăn brei diih myơr mnơ̆ng myơr čuh kơ Yêhôwa Aê Diê diih.
Brei diih myơr mnơ̆ng ngă yang kơ klei êđăp ênang, leh anăn ƀơ̆ng tinăn; leh anăn diih srăng hơ̆k mơak ti anăp Yêhôwa Aê Diê diih.
Brei diih čih hŏng klei mngač snăk ti dlông boh tâo anei jih jang boh blŭ klei bhiăn anei.”
Y-Môis leh anăn phung khua ngă yang Lêwi lač kơ jih jang phung Israel, “Dôk ñăt kriêp leh anăn dôk hmư̆ bĕ, Ơ Israel: Hruê anei diih jing leh phung ƀuôn sang Yêhôwa Aê Diê diih.
Snăn brei diih gưt asăp kơ Yêhôwa Aê Diê diih, djă pioh klei ñu mtă leh anăn klei bhiăn ñu kâo brei leh kơ diih hruê anei.”
Hruê anăn mơh Y-Môis mtă kơ phung ƀuôn sang, lač,
“Tơdah diih găn leh êa krông Yurdan, phung anei srăng dôk dơ̆ng ti dlông čư̆ Gêrasim čiăng hơêč hmưi kơ phung ƀuôn sang: phung Simêôn, phung Lêwi, phung Yuđa, phung Isakar, phung Yôsep, leh anăn phung Benjamin.
Leh anăn phung anei srăng dôk dơ̆ng ti dlông čư̆ Êbal čiăng blŭ klei tăm pah: phung Ruben, phung Gat, phung Aser, phung Sabulôn, phung Dan, leh anăn phung Naptali.
Phung Lêwi srăng hưn kơ jih jang phung Israel hŏng asăp kraih ktang:
‘Tăm pah hĕ kơ pô ngă rup krah amâodah rup tuh, mnơ̆ng Yêhôwa bi êmut kheh, mnơ̆ng kngan mnuih mbruă ngă, leh anăn mdơ̆ng dŏ anăn hlăm anôk hgăm.’ Leh anăn jih jang phung ƀuôn sang srăng lŏ wĭt lač, ‘Amen’.
‘Tăm pah hĕ kơ pô bi hêñ ama amĭ ñu.’ Leh anăn jih jang phung ƀuôn sang srăng lač, ‘Amen’.
‘Tăm pah hĕ kơ pô bi kpleh kdriêl lăn pô riêng gah ñu.’ Leh anăn jih jang phung ƀuôn sang srăng lač, ‘Amen’.
‘Tăm pah hĕ kơ pô bi wơr êlan sa čô mnuih bum ală.’ Leh anăn jih jang phung ƀuôn sang srăng lač, ‘Amen’.
‘Tăm pah hĕ kơ pô bi msoh klei kpă djŏ kơ pô dôk jưh bhiâo, kơ anak êrĭt, leh anăn kơ mniê djiê ung.’ Leh anăn jih jang phung ƀuôn sang srăng lač, ‘Amen’.
‘Tăm pah hĕ kơ pô đih hŏng mô̆ ama ñu, kyuadah ñu bi hêñ ama ñu.’ Leh anăn jih jang phung ƀuôn sang srăng lač, ‘Amen’.
‘Tăm pah hĕ kơ pô đih hŏng sa mta hlô mnơ̆ng.’ Leh anăn jih jang phung ƀuôn sang srăng lač, ‘Amen’.
‘Tăm pah hĕ kơ pô đih hŏng amai adei ñu, thâodah hŏng anak mniê ama ñu amâodah anak mniê amĭ ñu.’ Leh anăn jih jang phung ƀuôn sang srăng lač, ‘Amen’.
‘Tăm pah hĕ kơ pô đih hŏng kmha mniê ñu.’ Leh anăn jih jang phung ƀuôn sang srăng lač, ‘Amen’.
‘Tăm pah hĕ kơ pô bi mdjiê pô riêng gah ñu hŏng klei hgăm.’ Leh anăn jih jang phung ƀuôn sang srăng lač, ‘Amen’.
‘Tăm pah hĕ kơ pô mă tŭ ngăn sun čiăng bi mdjiê sa čô amâo soh ôh.’ Leh anăn jih jang phung ƀuôn sang srăng lač, ‘Amen’.
‘Tăm pah hĕ kơ pô amâo bi sĭt ôh boh blŭ klei bhiăn anei hŏng klei ngă tui hlue digơ̆.’ Leh anăn jih jang phung ƀuôn sang srăng lač, ‘Amen’.”
“Tơdah diih gưt asăp kơ Yêhôwa Aê Diê ih êjai răng ngă jih jang klei ñu mtă kâo brei kơ ih hruê anei, Yêhôwa Aê Diê diih srăng mđĭ diih ti dlông jih jang phung găp djuê ti lăn ala.
Jih jang klei jăk jĭn anei srăng truh kơ diih leh anăn jing dŏ diih tơdah diih gưt asăp Yêhôwa Aê Diê diih:
Diih srăng mâo klei jăk jĭn hlăm ƀuôn, leh anăn srăng mâo klei jăk jĭn hlăm hma.
Srăng mâo klei jăk jĭn kơ boh mơ̆ng tian prôč diih, boh mơ̆ng lăn diih, boh mơ̆ng hlô mnơ̆ng diih, kơ êđai êmô diih, leh anăn kơ êđai biăp diih.
Srăng mâo klei jăk jĭn kơ bai diih leh anăn thŭng diih mmai kpŭng.
Diih srăng mâo klei jăk jĭn êjai diih mŭt, leh anăn diih srăng mâo klei jăk jĭn êjai diih kbiă.
Yêhôwa srăng brei phung roh kgŭ ngă kơ diih luč ti anăp diih; diñu srăng truh ngă kơ diih mơ̆ng sa êlan, leh anăn đuĕ ti anăp diih hŏng kjuh êlan.
Yêhôwa srăng bi truh klei jăk jĭn kơ diih hlăm hjiê diih, leh anăn hlăm jih jang bruă diih ngă; ñu srăng brei klei jăk jĭn kơ diih hlăm čar Yêhôwa Aê Diê diih brei kơ diih.
Yêhôwa srăng mjing diih sa phung ƀuôn sang doh jăk kơ ñu pô, tui si ñu kat asei leh kơ diih, tơdah ih djă pioh klei Yêhôwa Aê Diê diih mtă leh anăn êbat hlăm êlan ñu.
Jih jang phung ƀuôn sang ti lăn ala srăng ƀuh arăng pia kơ diih hŏng anăn Yêhôwa; leh anăn diñu srăng huĭ kơ diih.
Yêhôwa srăng bi truh klei čăt đĭ kơ diih, bi lar êngŭm boh mơ̆ng tian prôč diih, boh mơ̆ng hlô mnơ̆ng rông diih, leh anăn boh mơ̆ng lăn diih hlăm čar Yêhôwa kat asei leh kơ phung aê diih đưm čiăng brei kơ diih.
Yêhôwa srăng pŏk kơ diih ngăn yuôm ñu hlăm adiê, čiăng brei êa hjan kơ čar diih djŏ yan gơ̆, leh anăn čiăng brei klei jăk jĭn kơ jih jang bruă kngan diih ngă; leh anăn diih srăng brei kơ lu găp djuê čan, ƀiădah diih amâo srăng čan ôh.
Yêhôwa srăng mjing diih boh kŏ amâo djŏ ku ôh; leh anăn diih srăng đĭ nanao phă dlông, leh anăn amâo trŭn ôh; tơdah diih gưt klei Yêhôwa Aê Diê diih mtă, kâo brei leh kơ diih hruê anei, êjai răng ngă tui hlue klei anăn,
leh anăn tơdah ih amâo weh kơ hnuă amâodah kơ điâo ôh mơ̆ng klei blŭ kâo mtă kơ diih hruê anei, čiăng tui hlue phung yang mkăn leh anăn mă bruă kơ diñu.”
“Ƀiădah tơdah diih amâo gưt ôh asăp Yêhôwa Aê Diê diih amâodah amâo răng ngă jih jang klei ñu mtă leh anăn jih klei bhiăn ñu kâo brei kơ diih hruê anei, snăn jih jang klei tăm pah anei srăng truh kơ diih leh anăn hmao diih.
Diih srăng mâo klei tăm pah hlăm ƀuôn, leh anăn diih srăng mâo klei tăm pah hlăm hma.
Bai diih leh anăn thŭng mmai kpŭng diih srăng mâo klei tăm pah.
Srăng mâo klei tăm pah kơ boh mơ̆ng tian prôč diih, boh mơ̆ng lăn diih, boh mơ̆ng êmô diih, leh anăn boh mơ̆ng biăp diih.
Diih srăng mâo klei tăm pah êjai diih mŭt, leh anăn êjai diih kbiă.
Yêhôwa srăng bi truh kơ diih klei tăm pah, klei rŭng răng, leh anăn klei arưp aram hlăm jih jang bruă diih mĭn čiăng ngă, tơl diih rai leh anăn djăl luč, kyua klei ƀai diih ngă, kyua klei diih lui wir Yêhôwa leh.
Yêhôwa srăng bi truh klei ruă bi mdjiê đuôm hŏng diih tơl ñu bi rai diih jih mơ̆ng ala čar diih dôk mŭt čiăng mă bha.
Yêhôwa srăng čăm diih hŏng klei hnak, klei êngoh, klei bi ƀlĕ, klei hlơr ktang, klei thu krô, klei dliu, leh anăn klei čăt hơoh. Klei anăn srăng tiŏ diih tơl diih rai tuč.
Adiê ti dlông boh kŏ diih srăng jing msĕ si kông, leh anăn lăn ti gŭ diih srăng jing msĕ si msei.
Yêhôwa srăng brei êa hjan kơ čar diih bliư̆ jing ƀhơ̆k leh anăn ƀruih; dŏ anăn srăng trŭn mơ̆ng adiê truh kơ diih tơl diih rai tuč.
Yêhôwa srăng bi truh diih luč bi blah ti anăp phung roh diih; ih srăng kbiă ngă kơ diñu mơ̆ng sa êlan, leh anăn diih srăng đuĕ hŏng kjuh êlan ti anăp diñu, leh anăn diih srăng jing sa mnơ̆ng bi huĭ kơ jih jang ƀuôn ala mtao ti lăn ala.
Asei mlei djiê diih srăng jing mnơ̆ng ƀơ̆ng huă kơ jih jang čĭm hlăm adiê leh anăn kơ hlô dliê ti lăn ala; leh anăn amâo srăng mâo sa čô prŭng diñu đuĕ ôh.
Yêhôwa srăng čăm diih hŏng tiêng čar Êjip, ruih kplač, lak, leh anăn klei ruă ktăl, amâo thâo hlao ôh.
Yêhôwa srăng čăm diih hŏng klei khŏ, klei bum ală, klei mĭn bi lŭk lăk.
Leh anăn diih srăng duah êwư êjai yang hruê dơ̆ng msĕ si mnuih bum ală duah êwư hlăm klei mmăt, leh anăn diih amâo srăng čăt đĭ ôh hlăm êlan diih; leh anăn arăng srăng ktư̆ juă diih, tlĕ dŏ dô diih nanao, leh anăn amâo mâo sa čô srăng đru diih ôh.
Diih srăng bi čuôp hŏng sa čô mniê, ƀiădah sa čô êkei mkăn srăng đih hŏng ñu; diih srăng mdơ̆ng sa boh sang, ƀiădah diih amâo srăng dôk hlăm sang anăn ôh; diih srăng pla đang boh kriăk ƀâo, ƀiădah diih amâo srăng ƀơ̆ng boh gơ̆ ôh.
Arăng srăng koh êmô ih ti anăp ală diih, leh anăn diih amâo srăng ƀơ̆ng gơ̆ ôh; arăng srăng plah mă mgô̆ aseh dliê diih ti anăp ƀô̆ mta diih, leh anăn arăng amâo srăng bi wĭt gơ̆ kơ diih ôh; arăng srăng brei biăp diih kơ phung roh diih, leh anăn amâo mâo pô srăng đru diih ôh.
Arăng srăng jao phung anak êkei leh anăn phung anak mniê diih kơ phung ƀuôn sang mkăn êjai ală diih dôk dlăng leh anăn ênguôt hnĭng kơ digơ̆ jih hruê; leh anăn kngan diih amâo srăng mâo klei ktang dưi ghă klei anăn ôh.
Sa phung găp djuê diih amâo tuôm thâo kral ôh srăng ƀơ̆ng boh mơ̆ng lăn diih leh anăn mơ̆ng jih bruă diih; leh anăn knŏng arăng srăng ktư̆ juă leh anăn lin diih nanao.
Snăn diih srăng jing khŏ kyua klei ală diih srăng ƀuh.
Yêhôwa srăng čăm diih ti kơŭt leh anăn ti jơ̆ng hŏng tiêng ruă snăk, amâo thâo hlao ôh, mơ̆ng plă jơ̆ng truh ti čŏng kŏ diih.
Yêhôwa srăng atăt ba diih leh anăn mtao diih mdưm leh kơ diih pô kơ sa găp djuê diih amâodah phung aê diih đưm amâo tuôm thâo kral ôh. Leh anăn tinăn diih srăng mă bruă kơ phung yang mkăn hŏng kyâo leh anăn boh tâo.
Leh anăn diih srăng jing sa mnơ̆ng bi huĭ, sa klei bi hriêng, sa mnơ̆ng arăng djă djik djak ti krah jih jang phung ƀuôn sang Yêhôwa srăng atăt ba diih.
Ih srăng ba lu mjeh kơ hma diih, leh anăn srăng puôt wiă ƀiă, kyuadah ktuôp srăng ƀơ̆ng gơ̆.
Ih srăng pla leh anăn mkra đang boh kriăk ƀâo, ƀiădah ih amâo srăng mnăm kpiê amâodah pĕ boh gơ̆ ôh, kyuadah hluăt srăng ƀơ̆ng gơ̆.
Diih srăng mâo ana boh ôliwơ hlăm tar ala čar diih, ƀiădah diih amâo mâo êa mia mơ̆ng anăn ôh; kyuadah boh ôliwơ diih srăng luh hĕ.
Diih srăng kkiêng kơ phung anak êkei leh anăn anak mniê, ƀiădah digơ̆ amâo srăng jing dŏ diih ôh, kyuadah digơ̆ srăng nao jing mnă.
Jih jang ana kyâo leh anăn boh mơ̆ng lăn diih srăng jing dŏ ktuôp.
Pô dôk jưh bhiâo ti krah diih srăng đĭ dlông hĭn kơ diih nanao; bi diih, diih srăng trŭn nanao.
Ñu srăng brei diih čan, ƀiădah diih amâo srăng brei ñu čan dŏ diih ôh; ñu srăng jing boh kŏ, leh anăn diih srăng jing ku.
Jih jang klei tăm pah anei srăng truh kơ diih tiŏ diih leh anăn hmao diih, tơl diih rai tuč, kyuadah diih amâo gưt asăp Yêhôwa Aê Diê diih ôh, čiăng djă pioh klei ñu mtă leh anăn klei bhiăn ñu brei leh kơ diih.
Klei tăm pah anăn srăng dôk ti dlông diih jing sa klei bi knăl leh anăn klei yuôm bhăn, leh anăn dôk ti dlông phung anak čô diih nanao hlŏng lar.
Kyuadah êjai mâo jih jang mnơ̆ng êbeh dlai, diih amâo tuôm mă bruă kơ Yêhôwa Aê Diê diih hŏng klei hơ̆k leh anăn hŏng ai tiê mơak ôh.
Kyuanăn diih srăng mă bruă kơ phung roh Yêhôwa srăng mơĭt ngă kơ diih, êjai diih mâo klei êpa, klei mhao, klei lưng mlŭn, leh anăn klei kƀah jih jang mnơ̆ng. Ñu srăng dưm knông msei ti kkuê diih tơl ñu bi rai hĕ diih.
Yêhôwa srăng atăt ba sa găp djuê mơ̆ng kbưi, mơ̆ng knhal lăn ala, pral msĕ si tlang phiơr, sa găp djuê diih amâo thâo săng klei blŭ ôh ngă kơ diih,
sa phung găp djuê mâo ƀô̆ mta khăng, phung amâo srăng uêñ ôh kơ mnuih mduôn amâodah pap kơ phung hlăk ai,
leh anăn srăng ƀơ̆ng boh mơ̆ng mnơ̆ng diih rông leh anăn boh mơ̆ng lăn diih, tơl diih rai tuč; ñu amâo srăng lui ôh kơ diih mdiê, kpiê, êa prăi boh ôliwơ, êđai êmô diih amâodah êđai biăp diih, tơl diñu brei diih rai tuč.
Ñu srăng wang diih hlăm jih jang ƀuôn diih, tơl mnư̆ dlông leh anăn kjăp diih knang klưh tar ƀar čar diih; leh anăn ñu srăng wang diih hlăm jih jang ƀuôn diih tar ƀar čar Yêhôwa Aê Diê diih brei leh kơ diih.
Êjai klei wang leh anăn klei rŭng răng phung roh diih srăng bi rŭng diih, diih srăng ƀơ̆ng boh mơ̆ng tian prôč diih pô, kđeh phung anak êkei leh anăn anak mniê diih, Yêhôwa Aê Diê diih brei leh kơ diih.
Êkei jăk hĭn hlăm phung diih leh anăn mưng hŏng klei êdu êun ti krah diih srăng klih mnơ̆ng ƀơ̆ng huă kơ ayŏng adei ñu, kơ mô̆ ñu khăp hơiêng, kơ phung anak knhal tuč adôk kơ ñu;
snăn ñu amâo čiăng brei ôh kơ sa čô hlăm phung digơ̆ kđeh phung anak ñu pô ñu dôk ƀơ̆ng, kyuadah amâo mâo mnơ̆ng adôk kơ ñu ôh, êjai klei wang leh anăn klei rŭng răng phung roh diih srăng bi rŭng diih hlăm jih jang ƀuôn diih.
Mniê jăk hĭn leh anăn mưng hŏng klei êdu êun ti krah diih, pô amâo tuôm dưm plă jơ̆ng ñu ti lăn ôh kyua ñu jing êdu êun leh anăn jăk, srăng klih kơ ung ñu khăp hơiêng, kơ anak êkei leh anăn anak mniê ñu,
sôk kbiă mơ̆ng plah wah jơ̆ng ñu hŏng phung anak ñu kkiêng, kyuadah ñu srăng ƀơ̆ng dŏ anăn hŏng klei hgăm, kyua kƀah jih jang mnơ̆ng, êjai klei wang leh anăn klei rŭng răng phung roh diih srăng bi rŭng ih hlăm ƀuôn diih.
Tơdah diih amâo răng ngă tui hlue jih jang klei blŭ anei čih leh hlăm hdruôm hră anei, leh anăn amâo huĭ mpŭ kơ anăn Yêhôwa Aê Diê diih, anăn guh kơang leh anăn bi krưp,
snăn Yêhôwa srăng bi truh kơ diih leh anăn kơ phung anak čô diih klei bi knap arăng amâo tuôm ƀuh ôh, klei bi knap ktang leh anăn dôk sui, klei ruă kjham leh anăn dôk sui.
Ñu srăng lŏ bi truh kơ diih jih jang klei ruă čar Êjip, klei ruă anăn diih huĭ; leh anăn diñu srăng đuôm hŏng diih.
Yêhôwa srăng bi truh kơ diih djăp mta klei ruă leh anăn djăp mta klei bi knap arăng amâo čih ôh hlăm hdruôm hră klei bhiăn anei, tơl diih rai.
Leh diih jing lu msĕ si mtŭ hlăm adiê, diih srăng ăt dôk knŏng ƀiă; kyuadah diih amâo gưt asăp Yêhôwa Aê Diê diih ôh.
Msĕ si Yêhôwa mâo klei mơak êjai ngă jăk kơ diih leh anăn bi lar êngŭm diih, snăn mơh Yêhôwa srăng mâo klei mơak êjai bi truh klei bi luč leh anăn bi rai diih; leh anăn arăng srăng buč hĕ diih mơ̆ng ala čar ih dôk mŭt čiăng mă bha.
Yêhôwa srăng bi bra đuĕ diih ti krah jih jang phung ƀuôn sang, mơ̆ng knhal lăn ala anei kơ knhal lăn ala mkăn; leh anăn tinăn diih srăng mă bruă kơ phung yang mkăn ngă hŏng kyâo leh anăn boh tâo, yang anăn ih leh anăn phung aê diih đưm amâo tuôm thâo kral ôh.
Ti krah phung găp djuê anei diih amâo srăng mâo klei êđăp ênang ôh, leh anăn amâo srăng mâo klei mdei ôh kơ plă jơ̆ng diih; ƀiădah Yêhôwa srăng brei kơ diih tinăn ai tiê ktư̆ yơ̆ng, ală dliu, leh anăn mngăt ênguôt hnĭng.
Diih srăng đing kơ klei hdĭp diih; mlam leh anăn hruê diih srăng huĭ snăk, leh anăn amâo mâo klei thâo sĭt kơ klei hdĭp diih ôh.
Êjai aguah diih srăng lač, ‘Čiăng snăk truh tlam leh!’ leh anăn ti tlam diih srăng lač, ‘Čiăng snăk truh aguah leh!’ kyuadah ai tiê diih huĭ kơ klei jhat leh anăn kyua mnơ̆ng ală diih ƀuh.
Leh anăn Yêhôwa srăng lŏ atăt diih wĭt kơ čar Êjip hŏng kŭmpăn, klei hiu anăn kâo ƀuăn leh diih amâo srăng lŏ ngă ôh. Tinăn diih srăng myơr čhĭ diih pô kơ phung roh diih, êkei leh anăn mniê msĕ si hlŭn, ƀiădah amâo mâo pô srăng blei diih ôh.”
Anei klei blŭ kơ klei bi mguôp Yêhôwa mtă leh kơ Y-Môis brei ngă hŏng phung ƀuôn sang Israel ti čar Môap, êngao kơ klei bi mguôp ñu ngă leh hŏng digơ̆ ti čư̆ Hôrep.
Y-Môis iêu bi kƀĭn jih jang phung Israel leh anăn lač kơ diñu: “Diih ƀuh leh jih klei Yêhôwa ngă leh ti anăp ală diih hlăm čar Êjip, kơ Pharaôn, kơ jih jang phung dĭng buăl ñu, leh anăn kơ jih ala čar ñu,
klei lông dlăng prŏng ală ih ƀuh leh, klei bi knăl, leh anăn klei yuôm bhăn anăn.
Ƀiădah truh kơ hruê anei Yêhôwa amâo tuôm brei ôh kơ diih klei mĭn thâo săng, ală thâo ƀuh, amâodah knga thâo hmư̆.
Kâo atăt diih leh êjai pă pluh thŭn hlăm kdrăn tač; čhiăm ao diih hơô amâo tuôm sô tĭ ôh, leh anăn klĭt juă diih čŭt amâo tuôm lhuih hĕ ôh.
Diih amâo tuôm ƀơ̆ng kpŭng ôh, leh anăn diih amâo tuôm mnăm kpiê amâodah kpiê ktang ôh; čiăng kơ diih dưi thâo kâo jing Yêhôwa Aê Diê diih.
Tơdah diih truh leh kơ anôk anei, Y-Sihôn mtao ƀuôn Hêsbôn leh anăn Y-Ôk mtao čar Basan kbiă čiăng bi blah hŏng drei, ƀiădah drei dưi leh hŏng diñu.
Drei mă leh ala čar diñu leh anăn brei ala čar anăn jing ngăn dưn kơ phung Ruben, phung Gat, leh anăn kơ sa mkrah găp djuê Manasê.
Snăn răng bĕ brei ngă klei blŭ hlăm klei bi mguôp anei, čiăng kơ diih dưi čăt đĭ hlăm jih bruă diih ngă.
Hruê anei jih jang diih dôk dơ̆ng ti anăp Yêhôwa Aê Diê diih; phung khua găp djuê diih, phung khua mduôn diih, phung khua kahan diih, jih jang êkei phung Israel,
phung anak điêt diih, phung mô̆ diih, leh anăn phung dôk jưh bhiâo hlăm wăl diih, wăt pô blah djuh diih leh anăn pô djăt êa ih,
čiăng kơ ih dưi mŭt hlăm klei bi mguôp Yêhôwa Aê Diê diih kat asei leh, klei bi mguôp Yêhôwa Aê Diê diih ngă leh hŏng diih hruê anei;
čiăng kơ ñu dưi mjing diih hruê anei phung ƀuôn sang ñu, leh anăn čiăng kơ ñu dưi jing Aê Diê diih, tui si ñu ƀuăn leh kơ diih, leh anăn tui si ñu kat asei leh kơ phung aê đưm diih, Y-Abraham, Y-Isăk, leh anăn Y-Yakôp.
Amâo djŏ knŏng hŏng diih ôh kâo ngă klei bi mguôp leh anăn klei kat asei anei,
ƀiădah hŏng phung amâo dôk tinei ôh mbĭt hŏng drei hruê anei, wăt hŏng phung dôk dơ̆ng tinei mbĭt hŏng drei hruê anei ti anăp Aê Diê drei.
Diih thâo si klei drei dôk hlăm čar Êjip, leh anăn si klei drei găn ti krah phung găp djuê diih găn leh;
leh anăn diih ƀuh leh mnơ̆ng diñu arăng bi êmut kheh, rup yang diñu hŏng kyâo leh anăn boh tâo, hŏng prăk leh anăn mah, dôk ti krah diñu.
Răng bĕ đăm mâo ti krah diih sa čô êkei amâodah mniê, boh gŏ amâodah găp djuê hruê anei mâo ai tiê lui wir Yêhôwa Aê Diê drei čiăng nao mă bruă kơ yang phung găp djuê anăn; kăn mâo hlăm phung diih agha djă êa kêč kam leh anăn boh phĭ,
sa čô tơdah ñu hmư̆ klei blŭ mơ̆ng klei bi mguôp kâo kat asei anei, đăm mâo ôh hlăm ai tiê ñu, lač, ‘Kâo srăng dôk hơĭt, wăt tơdah kâo êbat hŏng ai tiê khăng dưn.’ Klei anăn srăng atăt kơ klei bi luč wăt phung mtah leh anăn phung thu krô msĕ mơh.
Yêhôwa amâo srăng pap kơ ñu ôh, ƀiădah klei Yêhôwa ăl leh anăn klei gơ̆ trih srăng ngă kơ êkei anăn, leh anăn klei tăm pah čih leh hlăm hdruôm hră anei srăng lĕ ti ñu, leh anăn Yêhôwa srăng lăm anăn ñu mơ̆ng ti gŭ adiê.
Yêhôwa srăng bi ktlah ñu mơ̆ng jih jang găp djuê Israel, čiăng pioh kơ klei bi knap tui si jih jang klei tăm pah mơ̆ng klei bi mguôp čih leh hlăm hdruôm hră klei bhiăn anei.
Phung ênuk êdei, phung anak diih hriê kơ prŏng êdei kơ diih, leh anăn mnuih tue hriê mơ̆ng čar kbưi srăng lač tơdah diñu ƀuh klei bi knap leh anăn klei ruă duam Yêhôwa bi truh ala čar anei —
jih čar jing boh tâo pui leh anăn hra, leh anăn sa anôk hŏng pui ƀơ̆ng leh, arăng amâo tuôm buh rah ôh, leh anăn amâo mâo mnơ̆ng čăt ôh, tinăn rơ̆k amâo dưi čah mta, klei bi rai msĕ si ti ƀuôn Sôdôm, Gômôrơ, Adma, leh anăn Sêbôim, Yêhôwa bi rai leh hŏng klei ñu ăl leh anăn ngêñ —
sĭt yơh, jih jang phung găp djuê srăng lač, ‘Si ngă Yêhôwa ngă snei kơ čar anei? Si ngă klei hlơr, klei ngêñ prŏng anei?’
Hlăk anăn arăng srăng lač, ‘Kyuadah diñu hngah leh klei bi mguôp Yêhôwa Aê Diê phung aê diñu đưm ngă leh hŏng diñu hlăk gơ̆ atăt diñu kbiă mơ̆ng ala čar Êjip,
leh anăn diñu nao mă bruă kơ phung yang mkăn, leh anăn kkuh mpŭ kơ phung yang anăn, phung yang diñu amâo tuôm thâo kral ôh, leh anăn Yêhôwa amâo tuôm jao brei kơ diñu ôh.
Kyuanăn Yêhôwa čuh ai ngêñ kơ ala čar anei leh anăn bi truh kơ ñu jih jang klei tăm pah čih leh hlăm hdruôm hră anei;
Yêhôwa buč leh diñu mơ̆ng ala čar diñu hŏng klei čôñ, hŏng klei ăl, leh anăn hŏng klei ngêñ ktang snăk, leh anăn hwiê dlăm diñu kơ ala čar mkăn, msĕ si hruê anei.’ ”
Klei hgăm pioh kơ Yêhôwa Aê Diê drei; ƀiădah klei ñu bi êdah leh pioh kơ drei leh anăn kơ phung anak drei nanao hlŏng lar, čiăng kơ drei dưi ngă jih jang klei blŭ hlăm klei bhiăn anei.
“Hlăk anăn drei wir nao đĭ ktuê êlan ala čar Basan; leh anăn Y-Ôk mtao čar Basan kbiă bi kdơ̆ng hŏng drei, ñu mbĭt hŏng jih jang phung ƀuôn sang ñu čiăng bi blah ti ƀuôn Êdrei.
Ƀiădah Yêhôwa lač kơ kâo, ‘Đăm huĭ kơ ñu ôh, kyuadah kâo jao ñu leh anăn jih jang phung ƀuôn sang ñu wăt čar ñu hlăm kngan ih; ih srăng ngă kơ ñu msĕ si ih ngă leh kơ Y-Sihôn mtao phung Amôrit, pô dôk ti ƀuôn Hêsbôn.’
Snăn Yêhôwa Aê Diê drei jao leh hlăm kngan drei wăt Y-Ôk mtao čar Basan leh anăn jih jang phung ƀuôn sang ñu. Drei ngă kơ ñu tơl amâo mâo sa čô ăt dôk ôh.
Hlăk anăn drei mă jih jang ƀuôn prŏng ñu — amâo mâo sa boh ƀuôn prŏng ôh drei ka mă mơ̆ng diñu — năm pluh boh ƀuôn prŏng, jih kdriêk čar Argôp, ƀuôn ala mtao Y-Ôk hlăm ala čar Basan.
Jih jang ƀuôn prŏng anăn mâo mnư̆ kjăp, dlông, ƀăng jang, giê kal; êngao kơ anăn mâo lu boh ƀuôn amâo mâo mnư̆ ôh.
Drei bi rai diñu jih nguêč, msĕ si drei ngă leh kơ Y-Sihôn mtao ƀuôn Hêsbôn, bi rai jih nguêč ƀuôn prŏng, phung êkei, phung mniê leh anăn phung hđeh điêt.
Ƀiădah jih jang hlô mnơ̆ng rông leh anăn dŏ dô mơ̆ng ƀuôn prŏng drei plah mă jing dŏ drei.
Snăn hlăm ênuk anăn drei mă čar mơ̆ng kngan dua čô mtao phung Amôrit dôk nah dih êa krông Yurdan, dơ̆ng mơ̆ng hnoh êa Arnôn truh ti Čư̆ Hermôn
(phung Sidôn pia Siriôn kơ Hermôn, leh anăn phung Amôrit pia kơ ñu Sênir),
jih jang ƀuôn prŏng hlăm lăn dap kngư, jih jang čar Galaat, leh anăn jih jang čar Basan truh ti ƀuôn Salêka leh anăn ƀuôn Êdrei, ƀuôn prŏng hlăm ƀuôn ala mtao Y-Ôk ala čar Basan.
(Kyuadah knŏng Y-Ôk mtao čar Basan adôk mơ̆ng găp djuê Rêphaim; nĕ anei jhưng pĭt ñu jing sa boh jhưng pĭt msei; amâo djŏ hĕ ñu dôk ti ƀuôn Raba, ƀuôn prŏng phung Amôn? Boh dlông jhưng anăn mâo dua păn heh, leh anăn găn ñu pă heh, tui si heh arăng mkă).”
“Hlăk anăn tơdah drei mă čar anăn jing dŏ drei, kâo brei kơ phung Ruben leh anăn kơ phung Gat lăn dơ̆ng mơ̆ng ƀuôn Arôer ktuê hnoh êa Arnôn, leh anăn mkrah čar kngư Galaat mbĭt hŏng jih jang ƀuôn prŏng ñu.
Kdrêč čar Galaat ăt dôk, leh anăn jih ala čar Basan, ƀuôn ala mtao Y-Ôk, čiăng lač jih kdriêk čar Argôp, kâo brei kơ mkrah găp djuê Manasê. (Kluôm ala čar Basan anăn arăng pia ala čar Rêphaim,
Y-Jar sa čô găp djuê Manasê mă jih kdriêk čar Argôp, čiăng lač ala čar Basan, truh ti knông phung Gêsurit leh anăn phung Makatit, leh anăn pia kơ ƀuôn đơ điêt hŏng anăn ñu pô, Hawôt-Jar msĕ si hruê anei).
Kâo brei čar Galaat kơ Y-Makir.
Kơ phung Ruben leh anăn kơ phung Gat kâo brei lăn mơ̆ng čar Galaat truh ti hnoh êa Arnôn, jing knông, tơl truh ti êa krông Jabôk, knông ala čar phung Amôn;
mơ̆ng kdriêl nah yŭ mâo tlung Yurdan, mơ̆ng Kinêret truh ti êa ksĭ tlung Araƀah, Êa Ksĭ Djiê, ti jơ̆ng čư̆ Pisga, tĭng phă ngŏ.
Hlăk anăn kâo mtă kơ diih, lač, ‘Yêhôwa Aê Diê diih jao leh ala čar anei jing dŏ diih; jih jang phung kahan jhŏng diih srăng găn djă ba mnơ̆ng bi blah ti anăp phung ayŏng adei diih, phung ƀuôn sang Israel.
Ƀiădah lĕ phung mô̆ diih, phung anak điêt diih, leh anăn hlô mnơ̆ng rông diih (Kâo thâo diih mâo lu hlô mnơ̆ng rông) srăng ăt dôk hlăm ƀuôn prŏng kâo brei leh kơ diih,
tơl Yêhôwa brei leh klei mdei kơ phung ayŏng adei diih, msĕ si kơ diih, leh anăn diñu msĕ mơh dôk hlăm čar Yêhôwa Aê Diê diih brei leh kơ diñu nah dih êa krông Yurdan; leh anăn grăp čô diih srăng lŏ wĭt kơ lăn ñu pô, lăn anăn kâo brei leh kơ diih.’
Hlăk anăn kâo mtă leh kơ Y-Yôsuê, ‘Ală ih ƀuh leh jih klei Yêhôwa Aê Diê diih ngă leh kơ dua čô mtao anei; msĕ snăn mơh Yêhôwa srăng ngă kơ jih jang ƀuôn ala mtao ih srăng găn mŭt.
Đăm huĭ kơ jih ala čar anăn ôh; kyuadah Yêhôwa Aê Diê diih bi blah brei kơ diih.’ ”
“Hlăk anăn kâo kwưh kơ Yêhôwa, lač,
‘Ơ Khua Yang Yêhôwa, ih knŏng dơ̆ng bi êdah kơ dĭng buăl ih klei ih jing prŏng leh anăn kngan myang ih; kyuadah hlei yang ti adiê amâodah ti lăn ala dưi ngă bruă leh anăn klei yuôm bhăn msĕ si ih?
Kâo akâo kơ ih, brei kâo găn leh anăn ƀuh čar jăk nah dih êa krông Yurdan, čar kngư siam anăn, leh anăn čar Liƀan.’
Ƀiădah Yêhôwa ăl kơ kâo kyua diih, leh anăn amâo dôk hmư̆ kâo ôh. Yêhôwa lač kơ kâo, ‘Brei ih yap klei anei man leh kơ ih, đăm lŏ blŭ klei anei kơ kâo ôh.
Đĭ bĕ ti čŏng čư̆ Pisga leh anăn kngưr ală ih phă yŭ, phă dưr, phă dhŭng, leh anăn phă ngŏ, leh anăn dlăng hŏng ală ih; kyuadah ih amâo srăng găn ôh êa krông Yurdan anei.
Ƀiădah mtă bĕ kơ Y-Yôsuê, bi mđĭ ai ñu leh anăn bi ktang ñu, kyuadah ñu srăng găn ti anăp phung ƀuôn sang anei, leh anăn ñu srăng brei digơ̆ mă bha čar ih srăng ƀuh.’
Snăn drei dôk hlăm tlung tlă anăp hŏng Bet-Pêôr.”
“Tơdah jih jang klei anei truh kơ ih, klei hơêč hmưi leh anăn klei tăm pah kâo bi êdah leh ti anăp diih, tơdah diih lŏ hdơr kơ klei anăn ti krah jih jang găp djuê anôk Yêhôwa, Aê Diê ih suôt brei diih truh,
leh anăn lŏ wĭt kơ Yêhôwa, Aê Diê diih, diih leh anăn phung anak diih, leh anăn gưt asăp ñu hŏng jih ai tiê leh anăn hŏng jih mngăt diih hlăm jih jang klei kâo mtă kơ diih hruê anei;
hlăk anăn Yêhôwa, Aê Diê diih srăng lŏ bi kơrŭ diih, leh anăn srăng pap kơ ih leh anăn lŏ bi kƀĭn diih mơ̆ng jih jang phung ƀuôn sang anôk Yêhôwa, Aê Diê diih bi bra đuĕ leh diih.
Tơdah arăng suôt hĕ diih hlăm anôk kbưi ti gŭ phung adiê, mơ̆ng anăn Yêhôwa Aê Diê diih srăng lŏ bi kƀĭn diih, leh anăn mơ̆ng anăn ñu srăng atăt ba diih;
Yêhôwa, Aê Diê diih srăng atăt ba diih mŭt hlăm ala čar phung aê diih đưm mă leh, čiăng kơ diih dưi mă bha. Ñu srăng brei diih čăt đĭ lu hĭn leh anăn jing lar êngŭm hĭn kơ phung aê diih đưm.
Yêhôwa, Aê Diê diih srăng khăt klĭt ai tiê diih leh anăn ai tiê phung anak diih, snăn kơh diih srăng khăp kơ Yêhôwa, Aê Diê diih hŏng jih ai tiê diih leh anăn jih mngăt diih, čiăng kơ diih dưi hdĭp.
Yêhôwa, Aê Diê diih srăng bi lĕ jih jang klei tăm pah anei ti dlông phung ngă kơ diih leh anăn phung roh diih, phung bi knap diih.
Diih srăng lŏ gưt asăp kơ Yêhôwa, leh anăn djă pioh jih jang klei ñu mtă kâo brei kơ diih hruê anei.
Yêhôwa, Aê Diê diih srăng brei diih čăt đĭ êbeh dlai hlăm jih jang bruă kngan diih ngă, hlăm boh mơ̆ng tian prôč diih, boh mơ̆ng hlô mnơ̆ng diih rông, leh anăn boh mơ̆ng lăn diih; kyuadah Yêhôwa srăng lŏ mâo klei mơak hlăm klei bi čăt mđĭ diih, msĕ si ñu mâo klei mơak hŏng phung aê diih đưm,
tơdah diih gưt asăp kơ Yêhôwa, Aê Diê diih, êjai djă pioh klei ñu mtă leh anăn klei bhiăn ñu čih leh hlăm hdruôm hră klei bhiăn anei, tơdah diih lŏ wĭt kơ Yêhôwa, Aê Diê diih hŏng jih ai tiê diih leh anăn hŏng jih mngăt diih.
Kyuadah klei mtă anei kâo brei kơ diih hruê anei amâo jing dleh đei kơ diih ôh, kăn ñu jing kbưi rei.
Ñu amâo dôk hlăm adiê ôh tơl diih lač, ‘Hlei srăng đĭ brei kơ drei kơ adiê leh anăn djă ba gơ̆ kơ drei, čiăng kơ drei dưi hmư̆ leh anăn tui hlue klei anăn?’
Kăn ñu dôk nah dih hang êa ksĭ rei tơl ih lač, ‘Hlei srăng găn brei kơ drei êa ksĭ leh anăn djă ba gơ̆ kơ drei, čiăng kơ drei dưi hmư̆ leh anăn tui hlue klei anăn?’
Ƀiădah klei blŭ dôk giăm snăk kơ diih; gơ̆ dôk hlăm ƀăng êgei diih leh anăn hlăm ai tiê diih, snăn diih dưi tui hlue klei anăn.
Nĕ anei kâo bi êdah hruê anei ti anăp diih klei hdĭp leh anăn klei čăt đĭ lu, klei djiê leh anăn klei rai luč.
Tơdah diih gưt klei Yêhôwa Aê Diê diih mtă kâo brei kơ ih hruê anei, êjai khăp kơ Yêhôwa Aê Diê diih, êjai êbat hlăm êlan ñu, êjai djă pioh klei ñu mtă, klei bhiăn ñu, klei ñu mtrŭn, snăn diih srăng hdĭp leh anăn jing lar êngŭm, leh anăn Yêhôwa Aê Diê diih srăng brei klei hơêč hmưi kơ diih hlăm ala čar diih mŭt čiăng mă bha.
Ƀiădah tơdah ai tiê ih klah đuĕ, leh anăn ih amâo čiăng hmư̆ ôh, ƀiădah tŭ klei mplư kkuh mpŭ kơ phung yang mkăn leh anăn mă bruă kơ diñu,
kâo hưn kơ ih hruê anei, diih srăng rai tuč; diih amâo srăng dôk hdĭp sui ôh hlăm ala čar diih dôk găn êa krông Yurdan čiăng mă bha.
Hruê anei kâo iêu adiê leh anăn lăn ala jing pô hưn bi kdơ̆ng hŏng diih, klei kâo bi êdah leh ti anăp ală diih klei hdĭp leh anăn klei djiê, klei hơêč hmưi leh anăn klei tăm pah. Snăn ruah bĕ klei hdĭp, čiăng kơ diih leh anăn phung anak čô diih dưi dôk hdĭp,
khăp kơ Yêhôwa, Aê Diê diih, gưt asăp ñu, leh anăn bi mguôp hŏng ñu; kyuadah klei anăn jing klei hdĭp kơ diih leh anăn bi sui hruê diih, čiăng kơ diih dưi dôk hlăm čar Yêhôwa kat asei leh kơ phung aê diih đưm, kơ Y-Abraham, kơ Y-Isăk, leh anăn kơ Y-Yakôp, čiăng brei kơ diñu.”
Snăn Y-Môis kbiă leh anăn blŭ klei anei kơ jih jang phung Israel.
Ñu lač kơ digơ̆, “Hruê anei kâo mâo sa êtuh dua pluh thŭn; kâo amâo lŏ dưi kbiă leh anăn mŭt ôh. Yêhôwa lač leh kơ kâo, ‘Ih amâo srăng găn ôh êa krông Yurdan anei.’
Yêhôwa, Aê Diê diih, ñu pô srăng êbat găn êa krông ti anăp diih; ñu srăng bi rai phung găp djuê anei ti anăp ih, snăn diih srăng mă bha ala čar diñu; leh anăn Y-Yôsuê srăng găn êlâo jing khua diih, tui si Yêhôwa blŭ leh.
Yêhôwa srăng ngă kơ phung anăn msĕ si ñu ngă leh kơ Y-Sihôn leh anăn kơ Y-Ôk, mtao phung Amôrit, leh anăn kơ ala čar digơ̆, hlăk ñu bi rai digơ̆ leh.
Yêhôwa srăng jao diñu kơ diih, leh anăn brei diih ngă kơ diñu tui hlue jih jang klei mtă kâo brei leh kơ diih.
Brei jing ktang leh anăn mđĭ ai bĕ. Đăm huĭ amâodah krưp ôh kơ diñu; kyuadah Yêhôwa, Aê Diê diih yơh nao mbĭt hŏng diih; ñu amâo srăng lui ih amâodah hngah kơ diih ôh.”
Y-Môis iêu Y-Yôsuê leh anăn lač kơ ñu ti anăp jih jang phung Israel, “Brei jing ktang leh anăn mđĭ ai bĕ; kyuadah diih srăng mŭt mbĭt hŏng phung ƀuôn sang anei hlăm čar Yêhôwa kat asei leh kơ phung aê diñu đưm čiăng brei kơ digơ̆; leh anăn diih srăng brei diñu mă bha čar anăn.
Yêhôwa yơh jing pô êbat ti anăp ih; ñu srăng dôk mbĭt hŏng ih, ñu amâo srăng lui ih amâodah hngah kơ ih ôh. Đăm huĭ amâodah êdu ai ôh.”
Y-Môis čih leh klei bhiăn anei leh anăn jao kơ phung khua ngă yang phung anak êkei Lêwi, phung kkung hip klei bi mguôp Yêhôwa, leh anăn kơ jih jang phung khua mduôn Israel.
Y-Môis mtă kơ diñu, “Ti tuč grăp kjuh thŭn, ti hruê bi kčah leh hlăm thŭn klei bi êngiê, ti hruê knăm Sang Čhiăm,
êjai jih jang phung Israel srăng hriê bi êdah diñu pô ti anăp Yêhôwa, Aê Diê diih ti anôk ñu srăng ruah, brei diih dlăng klei bhiăn anei ti anăp jih jang phung Isrel brei diñu hmư̆.
Bi kƀĭn bĕ phung ƀuôn sang, êkei, mniê, phung hđeh, leh anăn pô dôk jưh bhiâo hlăm ƀuôn diih, čiăng kơ diñu dưi hmư̆, leh anăn hriăm huĭ mpŭ kơ Yêhôwa, Aê Diê diih, leh anăn răng brei ngă tui hlue jih jang klei blŭ hlăm klei bhiăn anei,
leh anăn čiăng kơ phung anak diñu, phung amâo tuôm thâo klei anăn ôh dưi hmư̆ leh anăn hriăm huĭ mpŭ kơ Yêhôwa, Aê Diê diih, jih jang ênuk diih dôk hdĭp hlăm čar diih srăng găn êa krông Yurdan čiăng mă bha.”
Yêhôwa lač kơ Y-Môis, “Nĕ anei, hruê ih srăng djiê giăm leh. Iêu bĕ Y-Yôsuê leh anăn bi êdah diih pô hlăm sang čhiăm klei bi kƀĭn, čiăng kơ kâo dưi jao bruă kơ ñu.” Y-Môis leh anăn Y-Yôsuê nao bi êdah diñu pô hlăm sang čhiăm klei bi kƀĭn.
Yêhôwa bi êdah hlăm sa ƀĕ kmeh knam hlăm sang čhiăm; leh anăn kmeh knam dôk giăm ƀăng bhă sang čhiăm.
Yêhôwa lač kơ Y-Môis, “Nĕ anei, ih giăm djiê nao dôk mbĭt hŏng phung aê ih đưm; leh anăn phung ƀuôn sang anei srăng kgŭ ngă klei knhông hŏng phung yang tue ala čar diñu nao dôk mbĭt. Diñu srăng lui kâo leh anăn gao klei bi mguôp kâo ngă leh hŏng diñu.
Kâo srăng čuh ai ngêñ kơ diñu hlăm hruê anăn, kâo srăng lui diñu leh anăn mdăp ƀô̆ mta kâo kơ diñu, leh anăn arăng srăng kĕ ƀơ̆ng diñu. Lu mta klei jhat leh anăn rŭng răng srăng truh kơ diñu, snăn diñu srăng lač hlăm hruê anăn, ‘Amâo djŏ hĕ klei jhat anei truh kơ drei kyuadah Aê Diê drei amâo dôk ti krah drei ôh?’
Sĭt nik kâo srăng mdăp ƀô̆ mta kâo hlăm hruê anăn kyua jih jang klei jhat diñu ngă leh, kyuadah diñu wir nao leh kơ phung yang mkăn.
Snăn ară anei hin čih bĕ klei mmuñ anei, leh anăn bi hriăm gơ̆ kơ phung ƀuôn sang Israel; dưm klei anăn hlăm ƀăng êgei diñu, čiăng kơ klei mmuñ anei dưi jing sa klei hưn kơ kâo bi kdơ̆ng hŏng phung ƀuôn sang Israel.
Kyuadah tơdah kâo atăt ba diñu mŭt leh hlăm čar mâo mnơ̆ng ƀơ̆ng huă mnăm êbeh dlai kâo kat asei leh čiăng brei kơ phung aê diñu đưm, leh anăn diñu tuôm ƀơ̆ng huă leh tơl trei bŏ leh anăn jing êmŏng, diñu srăng wir nao kơ phung yang mkăn leh anăn mă bruă kơ digơ̆. Diñu srăng bi êmut kơ kâo, leh anăn gao klei kâo bi mguôp.
Leh anăn tơdah lu klei jhat leh anăn klei rŭng răng truh kơ diñu, klei mmuñ anei srăng jing sa klei hưn bi kdơ̆ng hŏng diñu. Kyuadah klei mmuñ anei arăng amâo dưi wơr bĭt ôh srăng dôk nanao hlăm ƀăng êgei phung anak čô diñu; kyuadah kâo thâo klei diñu mĭn čiăng ngă diñu dơ̆ng mkra leh, êlâo kâo atăt ba diñu mŭt hlăm ala čar kâo kat asei leh čiăng brei.”
Snăn hlăm hruê anăn Y-Môis čih klei mmuñ anei leh anăn bi hriăm gơ̆ kơ phung ƀuôn sang Israel.
Yêhôwa jao bruă kơ Y-Yôsuê anak êkei Y-Nun, lač, “Brei jing ktang leh anăn mđĭ ai bĕ; kyuadah ih srăng atăt ba phung anak Israel mŭt hlăm čar kâo kat asei leh čiăng brei kơ diñu; kâo srăng dôk mbĭt hŏng ih.”
Tơdah Y-Môis ruê̆ leh čih klei bhiăn anei hlăm sa pŏk hdruôm hră tơl tuč,
Y-Môis mtă kơ phung Lêwi phung kkung hip klei bi mguôp Yêhôwa,
“Mă bĕ hdruôm hră klei bhiăn anei leh anăn dưm gơ̆ ti djiêu hip klei bi mguôp Yêhôwa Aê Diê diih, čiăng gơ̆ dưi dôk tinăn jing sa klei hưn bi kdơ̆ng hŏng diih.
Kyuadah kâo thâo diih jing phung khăng bi kdơ̆ng leh anăn khăng kŏ êdi. Nĕ anei, êjai kâo ăt dôk hdĭp mbĭt hŏng diih, hruê anei diih bi kdơ̆ng leh hŏng Yêhôwa; kdlưn hĭn kơ anăn mơh leh kâo djiê!
Bi kƀĭn bĕ ti anăp kâo jih jang phung khua mduôn hlăm phung găp djuê diih, leh anăn phung khua kiă kriê diih, čiăng kơ kâo dưi blŭ klei anei kơ knga diñu leh anăn iêu adiê leh anăn lăn ala čiăng hưn bi kdơ̆ng hŏng diñu.
Kyuadah kâo thâo leh kâo djiê, sĭt nik diih srăng ngă klei jŭ jhat êdimima, leh anăn weh đuĕ mơ̆ng êlan kâo mtă leh kơ diih; leh anăn hlăm hruê êdei klei jhat srăng truh kơ diih, kyuadah diih srăng ngă klei jhat ti anăp ală Yêhôwa, mčhur ñu ăl kơ bruă kngan diih.”
Leh anăn Y-Môis răk boh blŭ klei mmuñ anei tơl jih kơ knga jih jang phung Israel dôk bi kƀĭn hmư̆:
Mđing bĕ knga ih, Ơ adiê, leh anăn kâo srăng blŭ; brei lăn ala hmư̆ boh blŭ mơ̆ng ƀăng êgei kâo.
Brei klei kâo mtô lĕ msĕ si êa hjan, brei klei kâo blŭ rôč msĕ si êa nguôm, msĕ si êa hjan êdu ti dlông rơ̆k mda, msĕ si kdrah hjan ti dlông ana djam.
Kyuadah kâo srăng hưn anăn Yêhôwa. Yap bĕ Aê Diê drei jing pô prŏng.
Ñu jing Boh Tâo Prŏng, bruă ñu jing klă, kyuadah jih jang êlan ñu jing kpă. Aê Diê pô sĭt suôr leh anăn amâo mâo klei wê ôh, ñu jing kpă leh anăn djŏ.
Diñu ngă hŏng gơ̆ klei soh jhat êdi, diñu amâo lŏ jing phung anak gơ̆ ôh kyua klei hêñ diñu; diñu jing phung găp djuê soh leh anăn wê.
Msĕ snăn hĕ diih bi wĭt kơ Yêhôwa, Ơ phung ƀuôn sang mluk leh anăn amâo mâo klei thâo mĭn ôh? Amâo djŏ ñu hĕ jing ama ih, pô hrih, pô mjing leh anăn bi kjăp ih leh?
Hdơr bĕ kơ hruê đưm đă, dôk mĭn bĕ kơ thŭn êjai lu ênuk; êmuh bĕ kơ ama ih, leh anăn ñu srăng bi êdah kơ ih; êmuh bĕ kơ phung khua mduôn ih, leh anăn diñu srăng hưn kơ ih.
Tơdah Pô Ti Dlông Hĭn brei leh kơ phung găp djuê mnuih ngăn dưn diñu, tơdah ñu bi ktlah phung anak mnuih, ñu bi kčah kdriêl phung ƀuôn sang tui si dŭm čô phung anak Israel.
Kyuadah kdrêč pioh kơ Yêhôwa jing phung ƀuôn sang ñu pô, phung Yakôp jing ngăn dưn pioh kơ ñu.
Ñu ƀuh digơ̆ hlăm kdrăn tač, leh anăn hlăm anôk dliê êhŏng mâo ênai aliu huĭ hyưt; Ñu kwang jŭm digơ̆, Ñu răng kriê kơ digơ̆, Ñu kiă kriê digơ̆ msĕ si asăr ală Ñu pô.
Msĕ si tlang bi êrâo êđai ñu mrâo kčeh, phiơr ti dlông êđai ñu, mblang siap ñu, mă digơ̆, pŭ digơ̆ ti dlông mlâo siap ñu.
Knŏng Yêhôwa atăt diñu, leh anăn amâo mâo ôh yang tue mbĭt hŏng Ñu.
Ñu brei diñu đĭ leh ti anôk dlông hlăm lăn ala, leh anăn diñu ƀơ̆ng leh boh hlăm hma; Ñu brei diñu ƀơ̆ng êa hnuê mơ̆ng boh tâo, leh anăn êa boh ôliwơ mơ̆ng boh tâo khăng,
Êa ksâo êmô êkŏ, leh anăn êa ksâo mơêa biăp mbĭt hŏng prăi êđai biăp leh anăn biăp knô, mơ̆ng čar Basan leh anăn lu bê knô, mbĭt hŏng mdiê ƀlê jăk hĭn — leh anăn ih mnăm leh êrah boh kriăk ƀâo, djêt leh jing kpiê.
Ƀiădah Yêsurun hriê kơ êmŏng, leh anăn čah čưng; ih hriê kơ êmông, ih jing asei mlei prŏng, leh anăn mâo klĭt ƀlia; hlăk anăn ñu lui wir Aê Diê pô mjing ñu leh, leh anăn mưč kơ Boh Tâo pô bi mtlaih ñu.
Diñu mčhur brei Yêhôwa trih hŏng phung yang tue; hŏng mnơ̆ng ñu bi êmut kheh diñu bi riêl ai brei Ñu ăl.
Diñu ngă yang leh kơ phung yang jhat amâo djŏ kơ Aê Diê ôh; kơ phung yang diñu amâo tuôm thâo kral ôh, kơ phung yang mrâo hriê êdei, kơ phung anăn phung aê diih đưm amâo tuôm huĭ ôh.
Ih amâo tuôm uêñ ôh kơ Boh Tâo pô mjing ih leh, leh anăn ih wơr bĭt leh Aê Diê pô kkiêng kơ ih.
Yêhôwa ƀuh klei anăn, leh anăn hngah kơ diñu êjai Ñu ngêñ, kyua klei mčhur mơ̆ng phung anak êkei mniê Ñu.
Ñu lač, “Kâo srăng mdăp ƀô̆ mta kâo kơ diñu, kâo srăng ƀuh ya srăng jing klei tuč ruê̆ diñu, kyuadah diñu jing sa găp djuê wê jhat snăk, phung anak amâo mâo klei sĭt suôr ôh.
Diñu mčhur leh kâo brei trih hŏng pô amâo jing Aê Diê ôh; diñu bi riêl ai kâo hŏng rup yang diñu. Snăn kâo srăng mčhur diñu brei trih hŏng phung amâo jing sa phung ƀuôn sang ôh; kâo srăng bi riêl ai diñu hŏng sa phung găp djuê mluk.
Kyuadah pui klei kâo ăl trơ̆ng leh, leh anăn pui anăn ƀơ̆ng truh ti tur Ƀuôn Phung Djiê, dôk ƀơ̆ng lăn ala leh anăn boh ñu, leh anăn brei pui ƀơ̆ng atur čư̆.
Kâo srăng mkăm klei jhat ti dlông diñu; kâo srăng mnah jih ƀrăm kâo ti diñu;
diñu srăng rai luč hŏng klei ư̆ êpa, klei hlơr leh anăn klei ruă tưp jhat; leh anăn kâo srăng mơĭt lu hlô dliê kĕ diñu, mbĭt hŏng êa kêč kam mơ̆ng mnơ̆ng rui ti ƀruih lăn.
Ti tač đao gưm srăng brei klei kơŭ kyăm, leh anăn hlăm adŭ srăng mâo klei bi huĭ snăk, bi rai wăt êkei êdam leh anăn mniê êra hrông, hđeh dôk mam mbĭt hŏng êkei mduôn.
Kâo lač leh, ‘Kâo srăng kpuh mđuĕ diñu kbưi, kâo srăng bi ruê̆ klei hdơr kơ diñu ti krah phung mnuih.’
Tơdah kâo amâo huĭ klei pô roh mčhur, phung roh đăm čhuai ôh, leh anăn lač, ‘Kngan hmei yơh dưi leh, Yêhôwa amâo tuôm ngă ôh jih jang klei anăn.’
Kyuadah diñu jing sa găp djuê amâo mâo klei mĭn, leh anăn amâo mâo klei thâo săng ôh hlăm diñu.
Tơdah diñu jing knhâo, diñu srăng thâo săng klei anei, diñu dưi mĭn kơ klei knhal tuč diñu êdei!
Si ngă sa čô dưi tiŏ sa êbâo čô, leh anăn dua čô dưi suôt mđuĕ pluh êbâo čô, knŏng tơdah Boh Tâo diñu čhĭ leh diñu, leh anăn tơdah Yêhôwa jao leh diñu?
Kyuadah boh tâo diñu amâo jing msĕ si Boh Tâo drei ôh, wăt phung roh drei ksiêm klei anăn.
Kyuadah phŭn boh kriăk ƀâo diñu kbiă hriê mơ̆ng phŭn boh kriăk ƀâo ƀuôn Sôdôm, leh anăn mơ̆ng hma ƀuôn Gômôrơ; boh kriăk ƀâo diñu jing boh kriăk ƀâo mâo êa kêč kam, kmrŭ boh diñu jing phĭ;
kpiê digơ̆ jing êa kêč kam ala, leh anăn êa kêč kam ktang ala kpơ̆ng.
Amâo djŏ hĕ klei anei mkăm leh mbĭt hŏng kâo, kđăm leh hlăm sang ngăn drăp kâo?
Kâo yơh srăng rŭ ênua, leh anăn bi kmhal, pioh kơ hruê jơ̆ng diñu srăng ksak; kyuadah hruê knap mñai diñu giăm leh, leh anăn klei phat kđi diñu truh djăl.”
Kyuadah Yêhôwa srăng yap kpă phung ƀuôn sang ñu, leh anăn mâo klei pap kơ phung dĭng buăl ñu, tơdah ñu ƀuh klei ktang diñu jih leh, leh anăn amâo mâo sa čô ăt dôk ôh, hlŭn amâodah êngiê.
Hlăk anăn ñu srăng lač, “Ti anôk phung yang diñu, boh tâo anôk diñu đuĕ dăp,
phung yang anăn ƀơ̆ng prăi mnơ̆ng diñu ngă yang leh anăn mnăm kpiê mnơ̆ng diñu myơr mnăm? Brei phung yang anăn kgŭ leh anăn đru diih, brei digơ̆ jing phung mgang diih.
Ară anei brei diih thâo kâo, kâo gơ̆, jing Aê Diê, leh anăn amâo mâo yang mkăn ôh êngao kơ kâo; kâo bi mdjiê leh anăn kâo bi hdĭp; kâo bi êka leh anăn kâo bi hlao; leh anăn amâo mâo pô dưi bi mtlaih mơ̆ng kngan kâo ôh.
Kyuadah kâo yơr kngan kâo phă adiê, leh anăn kat asei, kyuadah kâo dôk hdĭp hlŏng lar,
tơdah kâo sah bi mngač đao gưm kâo, leh anăn kngan kâo djă bruă phat kđi, kâo srăng rŭ ênua kơ phung roh kâo, leh anăn srăng bi wĭt klei năng kơ phung bi êmut kơ kâo.
Kâo srăng brei ƀrăm kâo mnăm êrah tơl msĕ si kpiê ruă, leh anăn đao gưm kâo srăng ƀơ̆ng kđeh — čiăng lač êrah mnuih arăng koh leh anăn phung mnă, kđeh mơ̆ng boh kŏ phung khua roh.”
Hơ̆k mơak bĕ, Ơ phung găp djuê mnuih mbĭt hŏng phung ƀuôn sang ñu, kyuadah ñu srăng rŭ ênua êrah phung dĭng buăl ñu, leh anăn rŭ ênua kơ phung roh ñu, leh anăn ngă klei bhuah bi doh kơ ala čar ñu, kơ phung ƀuôn sang ñu.
Y-Môis hriê leh anăn răk jih klei mmuñ anăn brei phung ƀuôn sang hmư̆, ñu leh anăn Y-Yôsuê anak êkei Y-Nun.
Tơdah Y-Môis ruê̆ leh blŭ jih klei anăn kơ jih jang phung Israel,
ñu lač kơ digơ̆, “Djă pioh bĕ hlăm ai tiê jih jang klei blŭ kâo mtă kơ diih hruê anei, čiăng kơ diih dưi mtă klei anăn kơ phung anak diih, čiăng kơ digơ̆ dưi răng ngă tui hlue jih jang klei blŭ hlăm klei bhiăn anăn.
Kyuadah klei anăn amâo djŏ ôh mnơ̆ng amâo yuôm kơ diih, ƀiădah gơ̆ jing klei hdĭp diih, leh anăn kyua klei anăn diih srăng dôk hdĭp sui hlăm čar diih srăng găn êa krông Yurdan čiăng mă bha.”
Hruê anăn mơh Yêhôwa lač kơ Y-Môis,
“Đĭ bĕ kơ čư̆ Abarim anei, ti dlông čŏng Nêbô, hlăm čar Môap phă anăp hŏng ƀuôn Yêrikô; leh anăn dlăng bĕ kơ čar Kanaan kâo brei kơ phung ƀuôn sang Israel jing ngăn dưn.
Ih srăng djiê ti dlông čư̆ ih đĭ anăn, leh anăn arăng srăng bi kƀĭn ih mbĭt hŏng phung ƀuôn sang ih, msĕ si Y-Arôn ayŏng ih djiê leh ti čư̆ Hor leh anăn arăng bi kƀĭn ñu leh mbĭt hŏng phung ƀuôn sang ñu;
kyuadah ih ngă soh leh hŏng kâo ti krah phung ƀuôn sang Israel ti êa Mêriba giăm Kadês hlăm kdrăn tač Sin; kyuadah ih amâo mâo mpŭ kơ kâo jing doh jăk ôh ti krah phung ƀuôn sang Israel.
Wăt tơdah ih srăng dlăng kơ ala čar ti anăp ih, ƀiădah ih amâo dưi nao mŭt ôh hlăm čar kâo brei kơ phung ƀuôn sang Israel.”
Anei jing klei jăk jĭn Y-Môis, mnuih Aê Diê hơêč hmưi leh kơ phung anak Israel êlâo ñu djiê.
Ñu lač, “Yêhôwa hriê leh mơ̆ng čư̆ Sinai, leh anăn kgŭ ti krah diñu mơ̆ng čư̆ Sêir; ñu mtrang kmlăi mơ̆ng čư̆ Paran, ñu kbiă hriê mơ̆ng krah lu êbâo čô phung doh jăk, mơ̆ng kngan hnuă ñu, kbiă pui trơ̆ng klei bhiăn kơ diñu.
Sĭt nik Yêhôwa khăp kơ phung ƀuôn sang; jih jang phung doh jăk dôk hlăm kngan ih; snăn digơ̆ buôn ti gŭ jơ̆ng ih, mă tŭ klei gai mơ̆ng ih,
Y-Môis mtă leh kơ drei sa klei bhiăn, jing sa ngăn dưn kơ phung Yakôp bi kƀĭn.
Snăn Yêhôwa jing leh mtao hlăm Yêsurun êjai phung khua phung ƀuôn sang bi kƀĭn leh, jih jang phung găp djuê Israel mbĭt.
Brei phung Ruben dôk hdĭp leh anăn amâo djiê ôh, kăn brei phung êkei ñu jing ƀiă rei.”
Anei klei ñu blŭ kơ Yuđa: “Ơ Yêhôwa, hmư̆ bĕ, asăp blŭ Yuđa, leh anăn atăt ba ñu kơ phung ƀuôn sang ñu. Brei kngan ñu pô mgang ya klei truh kơ ñu, leh anăn brei ih đru ñu bi kdơ̆ng hŏng phung roh ñu.”
Ñu lač klei djŏ kơ Lêwi: “Brei Thumim ih, leh anăn Urim ih kơ pô doh jăk ih, pô ih lông dlăng leh ti Masa, pô ih bi tăng leh ti êa Mêriba;
pô lač kơ ama leh anăn amĭ ñu, ‘Kâo amâo uêñ kơ digơ̆ ôh;’ ñu amâo thâo kral phung ayŏng adei ñu ôh, leh anăn amâo uêñ ôh kơ phung anak ñu. Ƀiădah ñu mgang klei ih blŭ leh anăn djă pioh klei ih bi mguôp.
Ñu mtô klei ih mtă kơ Yakôp, leh anăn klei bhiăn ih kơ Israel, ñu myơr mnơ̆ng ƀâo mngưi ti anăp ih, leh anăn mnơ̆ng myơr čuh ênŭm ti dlông knưl ih.
Ơ Yêhôwa, hơêč hmưi kơ ai ktang ñu mâo, leh anăn tŭ bruă kngan ñu; bi mčah hĕ kơiêng phung roh ñu, phung bi êmut kơ ñu, čiăng kơ digơ̆ amâo lŏ kgŭ ôh.”
Ñu hơêč hmưi kơ Benjamin, “Brei pô Yêhôwa khăp dôk hŏng klei hơĭt giăm ñu, Yêhôwa mgang gơ̆ jih hruê, leh anăn ngă anôk dôk ti plah wah mra gơ̆.”
Ñu hơêč hmưi kơ Yôsep, “Ala čar gơ̆ srăng mâo klei hơêč hmưi mơ̆ng Yêhôwa, hŏng êa nguôm mơ̆ng adiê ti dlông, leh anăn êa jăk hĭn mơ̆ng ti gŭ,
hŏng boh jăk hĭn mơ̆ng yang hruê, leh anăn boh jăk hĭn hlăm grăp mlan,
hŏng boh jăk hĭn mơ̆ng čư̆ hđăp, leh anăn mnơ̆ng êbeh dlai mơ̆ng kbuôn dôk hlŏng lar,
hŏng mnơ̆ng brei jăk hĭn mơ̆ng lăn leh anăn mơ̆ng klei bŏ dlai ñu, leh anăn klei pap mơ̆ng pô bi êdah leh hlăm pum êruê pui ƀơ̆ng. Brei jih mnơ̆ng anei truh ti dlông boh kŏ Y-Yôsep, ti dlông čŏng kŏ pô jing khua ti krah phung ayŏng adei ñu.
Ñu mâo klei kdrăm kơah msĕ si êmô knô ñu mđai tal êlâo, leh anăn ki ñu jing ki êmô dliê; hŏng ki anăn ñu srăng mnuh phung găp djuê mnuih tơl truh ti knhal lăn ala; msĕ snăn yơh phung pluh êbâo čô Êphraim, leh anăn msĕ snăn yơh phung êbâo čô Manasê.”
Ñu hơêč hmưi kơ Sabulôn, “Hơ̆k mơak bĕ, Ơ Sabulôn, êjai ih đuĕ hiu, leh anăn ih, Ơ Isakar, hlăm sang čhiăm ih.
Diñu srăng iêu phung ƀuôn sang kơ čư̆ diñu; tinăn diñu myơr mnơ̆ng ngă yang kơ klei kpă ênô; kyuadah diñu srăng hrip klei êbeh dlai êa ksĭ leh anăn ngăn yuôm mdăp leh hlăm čuah.”
Ñu hơêč hmưi kơ Gat, “Mpŭ mni bĕ kơ pô bi ƀai lăn kơ Gat! Gat dôk lua msĕ si sa drei êmông gu, ñu hiêk păl leh anăn boh kŏ.
Ñu ruah kơ ñu pô leh lăn jăk hĭn hlăm čar, kyuadah tinăn mâo kdrêč pioh leh kơ sa čô khua gai gĭt, tơdah phung khua phung ƀuôn sang bi kƀĭn, ñu ngă klei kpă Yêhôwa, leh anăn tui hlue klei bhiăn phung Israel.”
Ñu hơêč hmưi kơ Dan, “Dan jing sa drei êmông gu êdam, ñu kplŏng hung mơ̆ng ala čar Basan.”
Ñu hơêč hmưi kơ Naptali, “Ơ Naptali, pô trei leh hŏng klei Yêhôwa pap, leh anăn bŏ hŏng klei jăk jĭn mơ̆ng Yêhôwa, mă bha bĕ kdrêč Yŭ leh anăn kdrêč Dhŭng.”
Ñu hơêč hmưi kơ Aser, “Aser mâo klei jăk jĭn hĭn ti krah phung anak êkei Israel; brei ñu jing pô phung ayŏng adei ñu khăp, leh anăn brei ñu đrŭt jơ̆ng ñu hlăm êa prăi.
Giê kal ƀăng bhă ih srăng ngă hŏng msei leh anăn kông, leh anăn klei mơai ih srăng mdŭm hŏng hruê ih dôk hdĭp.
Amâo mâo pô msĕ hŏng Aê Diê Yêsurun ôh, pô phiơr hlăm adiê čiăng hriê đru ih, pô phiơr hŏng klei kdrăm ñu hlăm adiê.
Aê Diê pô dôk hlŏng lar jing anôk diih kđap, leh anăn ti gŭ mâo păl ñu dôk hlŏng lar. Ñu srăng suôt phung roh ti anăp diih, leh anăn lač, ‘Bi rai bĕ!’
Snăn Israel dôk hlăm klei hơĭt, akŏ êa kơ phung Yakôp dôk êđăp ênang hlăm ala čar mâo mdiê leh anăn kpiê lu, anôk adiê bi rôč êa nguôm.
Hơ̆k mơak yơh ih, Ơ Israel! Hlei pô jing msĕ si ih, sa phung ƀuôn sang Yêhôwa bi mtlaih leh? Ñu jing khil kăp dŏng ih, leh anăn jing đao gưm brei klei dưi kdrưh kơang kơ ih! Phung roh ih srăng hriê hŏng klei bin buôn ti anăp ih, leh anăn ih srăng juă anôk dlông diñu.”
Mơ̆ng lăn dap ala čar Môap Y-Môis đĭ čư̆ Nêbô, ti čŏng čư̆ Pisga, phă anăp hŏng ƀuôn Yêrikô. Leh anăn Yêhôwa bi êdah brei ñu ƀuh jih ala čar, mơ̆ng ala čar Galaat truh ti ala čar Dan,
kluôm ala čar Naptali, ala čar Êphraim leh anăn ala čar Manasê, kluôm ala čar Yuđa truh ti Êa Ksĭ Yŭ,
ala čar Dhŭng leh anăn Lăn Dap, si tô hmô tlung Yêrikô ƀuôn mâo lu ana boh đung, truh ti ƀuôn Sôar.
Yêhôwa lač kơ ñu, “Anei yơh jing ala čar kâo kat asei leh čiăng brei kơ Y-Abraham, kơ Y-Isăk, leh anăn kơ Y-Yakôp, ‘Kâo srăng brei gơ̆ kơ phung anak čô ih.’ Kâo brei ih ƀuh leh hŏng ală ih pô, ƀiădah ih amâo dưi găn nao tinăn ôh.”
Snăn Y-Môis, dĭng buăl Yêhôwa, djiê tinăn hlăm ala čar Môap, tui si klei Yêhôwa blŭ,
leh anăn Yêhôwa dơr gơ̆ hlăm tlung ala čar Môap phă anăp hŏng Bet-Pêôr; ƀiădah truh ti hruê anei amâo mâo sa čô mnuih thâo bĭt anôk Ñu dơr gơ̆ ôh.
Y-Môis mâo sa êtuh dua pluh thŭn tơdah gơ̆ djiê; ală gơ̆ amâo jing awăt ôh, kăn klei mơai gơ̆ hrŏ rei.
Phung ƀuôn sang Israel čŏk hia kơ Y-Môis hlăm lăn dap ala čar Môap êjai tlâo pluh hruê; leh anăn hruê čŏk hia leh anăn kơŭ kyăm kơ Y-Môis ruê̆.
Y-Yôsuê anak êkei Y-Nun bŏ leh hŏng Mngăt Myang klei thâo mĭn, kyuadah Y-Môis bă leh kngan ñu ti gơ̆. Snăn phung ƀuôn sang Israel gưt kơ gơ̆, leh anăn ngă tui si klei Yêhôwa mtă leh kơ Y-Môis.
Leh anăn mơ̆ng hruê anăn amâo lŏ mâo ôh hlăm Israel sa čô khua pô hưn êlâo msĕ si Y-Môis, pô Yêhôwa tuôm blŭ hrăm bi tlă anăp,
amâo mâo pô msĕ si ñu hlăm jih jang klei bi knăl leh anăn bruă yuôm bhăn Yêhôwa tiŏ nao ñu ngă hlăm čar Êjip kơ Pharaôn, kơ jih jang phung dĭng buăl ñu, leh anăn kơ jih ala čar ñu,
leh anăn hlăm jih klei myang prŏng leh anăn jih bruă prŏng leh anăn bi huĭ Y-Môis ngă leh ti anăp ală jih jang phung Israel.
“Ară anei, Ơ phung Israel, dôk hmư̆ bĕ klei bhiăn leh anăn klei mtă kâo bi hriăm diih, leh anăn ngă tui hlue klei anăn; čiăng kơ diih dưi dôk hdĭp leh anăn mŭt čar Yêhôwa Aê Diê kơ phung aê đưm diih brei kơ diih.
Đăm diih lŏ thiăm ôh kơ klei blŭ kâo mtă kơ diih, kăn bi hrŏ gơ̆ rei; čiăng kơ diih dưi djă pioh klei Yêhôwa Aê Diê diih mtă, klei anăn kâo mtă kơ diih.
Ală diih ƀuh leh ya Yêhôwa ngă leh ti Baal-Pêôr; kyuadah Yêhôwa Aê Diê diih bi rai leh mơ̆ng krah diih jih jang mnuih tui hlue leh Baal-Pêôr.
Ƀiădah diih phung dôk kjăp hŏng Yêhôwa Aê Diê diih ăt dôk hdĭp hruê anei.
Nĕ anei, kâo mtô leh kơ diih klei bhiăn leh anăn klei mtă tui si Yêhôwa Aê Diê kâo mtă leh kơ kâo, čiăng kơ diih ngă klei anăn hlăm čar diih srăng mŭt plah mă.
Djă pioh bĕ leh anăn ngă tui hlue klei anăn; kyuadah klei anăn srăng jing klei thâo mĭn leh anăn klei thâo săng diih ti anăp ală phung ƀuôn sang, tơdah diñu hmư̆ jih jang klei bhiăn anei leh anăn lač, ‘Sĭt nik phung găp djuê prŏng anei jing sa phung ƀuôn sang thâo mĭn leh anăn thâo săng.’
Kyuadah hlei găp djuê prŏng mâo yang dôk giăm diñu msĕ si Yêhôwa Aê Diê drei dôk giăm drei grăp bliư̆ drei iêu wah lač kơ ñu?
Leh anăn hlei găp djuê prŏng mâo klei bhiăn leh anăn klei mtă kpă msĕ si jih jang klei bhiăn anei kâo bi êdah ti anăp diih hruê anei?”
“Knŏng răng bĕ leh anăn kiă kriê mngăt diih hŏng klei kriăng, huĭdah diih wơr bĭt hĕ mnơ̆ng ală diih ƀuh leh, leh anăn huĭdah diñu kbiă đuĕ hĕ mơ̆ng ai tiê diih êjai jih hruê diih dôk hdĭp; mtô bĕ klei anăn kơ phung anak diih leh anăn kơ phung čô diih —
ya klei truh ti hruê diih dôk dơ̆ng ti anăp Yêhôwa Aê Diê diih ti čư̆ Hôrep, tơdah Yêhôwa lač kơ kâo, ‘Bi kƀĭn bĕ phung ƀuôn sang kơ kâo, čiăng kâo dưi brei diñu hmư̆ klei kâo blŭ, snăn diñu dưi hriăm huĭ mpŭ kơ kâo jih jang hruê diñu dôk hdĭp ti lăn ala, leh anăn čiăng kơ diñu dưi mtô klei anăn kơ phung anak diñu.’
Diih hriê giăm leh anăn dôk dơ̆ng ti jơ̆ng čư̆, êjai pui dôk ƀơ̆ng čư̆ sô̆ ti adiê, guôm hŏng klei mmăt, hŏng knam jŭ, leh anăn hŏng klei mmăt tĭt.
Hlăk anăn Yêhôwa blŭ kơ diih ti krah pui. Diih hmư̆ asăp ñu blŭ, ƀiădah amâo ƀuh rup asei mlei ñu ôh; hmư̆ mă knŏng asăp blŭ.
Leh anăn Yêhôwa hưn kơ diih klei ñu bi mguôp, klei ñu mtă leh brei diih tui ngă, čiăng lač pluh mta klei mtă; leh anăn ñu čih klei anăn ti dlông dua pŏk mdhă boh tâo.
Hlăk anăn Yêhôwa mtă kơ kâo bi hriăm diih klei bhiăn leh anăn klei mtă, čiăng kơ diih ngă tui hlue klei anăn hlăm ala čar diih srăng plah mă.”
“Snăn răng bĕ kơ diih pô. Kyuadah diih amâo ƀuh ôh rup asei mlei ti hruê Yêhôwa blŭ kơ diih ti čư̆ Hôrep mơ̆ng krah pui,
răng bĕ huĭdah diih ngă klei soh jhat êjai ngă rup krah kơ diih pô, msĕ si rup mnơ̆ng, msĕ si rup êkei amâodah mniê,
msĕ si rup hlô dôk ti lăn ala, msĕ si rup čĭm mâo siap phiơr hlăm adiê,
msĕ si rup mnơ̆ng êbat ban ti rŏng lăn, msĕ si rup kan dôk hlăm êa ti gŭ lăn.
Răng bĕ diih, huĭdah diih angưi ală phă adiê leh anăn tơdah diih ƀuh yang hruê, mlan, leh anăn mtŭ, jih jang phung kahan hlăm adiê, diih mâo klei mtrŭt leh anăn kkuh mpŭ kơ dŏ anăn leh anăn mă bruă kơ diñu, mnơ̆ng anăn Yêhôwa Aê Diê diih brei leh kơ jih jang phung ƀuôn sang dôk ti gŭ jih adiê.
Ƀiădah Yêhôwa mă diih leh, leh anăn atăt diih kbiă mơ̆ng kpur pui msei, mơ̆ng čar Êjip, brei jing sa phung ƀuôn sang jing dŏ ñu pô, msĕ si diih jing hruê anei.
Leh anăn Yêhôwa ăl kơ kâo kyua diih, leh anăn ñu kat asei kơ kâo amâo srăng găn êa krông Yurdan ôh, leh anăn kâo amâo srăng mŭt ôh hlăm čar jăk Yêhôwa Aê Diê diih brei kơ diih jing ngăn dưn.
Kyuadah kâo srăng djiê hlăm čar anei, kâo amâo dưi găn êa krông Yurdan ôh; ƀiădah diih srăng găn leh anăn plah mă jing dŏ diih pô čar jăk anăn.
Răng bĕ kơ diih pô, huĭdah diih wơr bĭt klei bi mguôp Yêhôwa Aê Diê diih ngă leh hŏng diih, leh anăn ngă rup krah msĕ si rup mnơ̆ng Yêhôwa Aê Diê diih ghă leh.
Kyuadah Yêhôwa Aê Diê diih jing sa mkăm pui dôk ƀơ̆ng, jing Aê Diê thâo trih.
Tơdah diih mâo anak leh anăn čô čĕ, leh anăn diih jing mduôn leh hlăm čar, tơdah diih ngă klei soh jhat êjai ngă rup krah msĕ si rup mnơ̆ng, leh anăn ngă ya jing jhat ti anăp ală Yêhôwa Aê Diê diih tơl mčhur ñu ngêñ,
hruê anei kâo iêu adiê leh anăn lăn ala jing mnơ̆ng hưn bi kdơ̆ng hŏng diih kơ klei diih srăng djăl luč jih mơ̆ng ala čar diih srăng găn êa krông Yurdan mă jing dŏ diih. Diih amâo srăng dôk sui tinăn ôh, ƀiădah diih srăng rai jih nguêč.
Leh anăn Yêhôwa srăng bi bra đuĕ diih ti krah phung găp djuê mnuih, leh anăn diih srăng ăt dôk knŏng ƀiă ti krah phung găp djuê mnuih anôk Yêhôwa srăng atăt diih dôk.
Leh anăn tinăn diih srăng mă bruă kơ phung yang ngă hŏng kyâo leh anăn boh tâo, bruă kngan mnuih ngă, amâo thâo ƀuh, amâo thâo hmư̆, amâo thâo ƀơ̆ng huă ôh, kăn thâo ƀâo rei.
Ƀiădah mơ̆ng anôk anăn diih srăng duah Yêhôwa Aê Diê diih, leh anăn diih srăng ƀuh ñu tơdah diih duah ñu hŏng jih ai tiê leh anăn jih mngăt diih.
Êjai diih mâo klei knap mñai, leh anăn jih jang mnơ̆ng anei srăng truh kơ diih hlăm hruê knhal tuč, diih srăng lŏ wĭt kơ Yêhôwa Aê Diê đưm diih leh anăn gưt asăp ñu,
kyuadah Yêhôwa Aê Diê diih jing Aê Diê thâo pap; ñu amâo srăng lui diih amâodah bi rai diih amâodah wơr bĭt ôh klei ñu bi mguôp hŏng phung aê diih ñu kat asei leh kơ digơ̆.
Êmuh bĕ ară anei kơ ênuk êgao leh, mâo êlâo kơ diih dơ̆ng mơ̆ng hruê Aê Diê hrih mnuih ti lăn ala, leh anăn êmuh mơ̆ng sa knhal adiê kơ sa knhal adiê mkăn, thâodah mâo klei prŏng msĕ snei tuôm truh leh amâodah arăng tuôm hmư̆ leh.
Tuôm mâo mơ̆ sa phung ƀuôn sang hmư̆ asăp yang blŭ mơ̆ng krah pui msĕ si diih hmư̆ leh, leh anăn ăt dôk hdĭp?
Amâodah tuôm mâo mơ̆ sa čô yang lông hriê mă kơ ñu pô sa găp djuê mnuih mơ̆ng ti krah sa găp djuê mkăn hŏng klei bi lông, hŏng klei bi knăl, hŏng bruă yuôm bhăn, leh anăn hŏng klei bi blah, hŏng kngan myang leh anăn yơr leh, leh anăn hŏng klei bi huĭ prŏng msĕ si jih jang klei Yêhôwa Aê Diê diih ngă leh kơ diih hlăm čar Êjip ti anăp ală diih?
Arăng bi êdah leh kơ diih klei anăn, čiăng kơ diih dưi thâo Yêhôwa jing Aê Diê, amâo lŏ mâo pô mkăn ôh.
Mơ̆ng adiê ñu brei diih hmư̆ asăp ñu čiăng mđăo mgô diih; leh anăn ti lăn ala ñu brei diih ƀuh pui prŏng ñu, leh anăn diih hmư̆ asăp ñu mơ̆ng krah pui.
Leh anăn kyuadah ñu khăp kơ phung aê đưm diih leh anăn ruah phung anak čô digơ̆ êdei kơ digơ̆, leh anăn atăt diih kbiă leh mơ̆ng čar Êjip hŏng klei ñu dôk mbĭt, hŏng klei myang prŏng ñu,
êjai suôt phung găp djuê mnuih ti anăp diih prŏng hĭn leh anăn ktang hĭn kơ diih, čiăng atăt diih mŭt, čiăng brei čar digơ̆ jing ngăn dưn kơ diih msĕ si truh leh hruê anei.
Snăn brei diih thâo hruê anei, leh anăn djă pioh bĕ hlăm ai tiê diih, Yêhôwa jing Aê Diê hlăm adiê ti dlông leh anăn hlăm lăn ala ti gŭ; amâo lŏ mâo pô mkăn ôh.
Kyuanăn brei diih djă pioh klei bhiăn ñu leh anăn klei ñu mtă kâo brei leh kơ diih hruê anei, čiăng kơ klei jăk truh kơ diih leh anăn kơ phung anak diih êdei, leh anăn čiăng kơ diih dôk sui hruê hlăm čar Yêhôwa Aê Diê diih brei kơ diih hlŏng lar.”
Hlăk anăn Y-Môis pioh tlâo boh ƀuôn prŏng tĭng nah ngŏ êa krông Yurdan,
čiăng kơ pô bi mdjiê mnuih dưi đuĕ dăp tinăn, pô bi mdjiê riêng gah ñu hŏng klei amâo čŏng čiăng ôh, amâo tuôm jing roh hŏng gơ̆ ôh hlăk êlâo, leh anăn čiăng kơ êjai đuĕ kơ sa boh hlăm buôn anăn ñu dưi bi mtlaih klei hdĭp ñu:
ƀuôn Bêser dôk hlăm kdrăn tač ti lăn dap kngư pioh kơ phung Ruben, ƀuôn Ramôt hlăm čar Galaat pioh kơ phung Gat, leh anăn ƀuôn Gôlan hlăm ala čar Basan pioh kơ phung Manasê.
Anei jing klei bhiăn Y-Môis bi êdah ti anăp phung anak Israel.
Anei jing klei hưn, klei bhiăn, leh anăn klei mtă Y-Môis blŭ leh kơ phung anak Israel hlăk diñu kbiă mơ̆ng čar Êjip,
hang nah dih êa krông Yurdan hlăm tlung phă anăp hŏng Bet-Pêôr, hlăm čar Y-Sihôn mtao phung Amôrit, pô dôk ti ƀuôn Hêsbôn, Y-Môis leh anăn phung anak Israel bi blah dưi hŏng ñu leh hlăk digơ̆ kbiă mơ̆ng čar Êjip.
Diñu mă bha čar gơ̆ leh anăn čar Y-Ôk mtao ala čar Basan, dua čô mtao phung Amôrit dôk tĭng nah dih êa krông Yurdan phă ngŏ;
mơ̆ng ƀuôn Arôer hlue hnoh êa Arnôn truh ti čư̆ Siriôn (čiăng lač Hermôn),
mbĭt hŏng wăt jih tlung tĭng nah ngŏ êa krông Yurdan truh ti êa ksĭ Djiê ti jơ̆ng čư̆ Pisga.
Y-Môis iêu bi kƀĭn jih jang Israel leh anăn lač kơ diñu, “Hmư̆ bĕ, Ơ Israel, klei bhiăn leh anăn klei mtă kâo blŭ brei diih hmư̆ hruê anei, brei diih hriăm leh anăn gưt hlue hŏng jih ai tiê.
Yêhôwa Aê Diê drei ngă leh hŏng drei sa klei bi mguôp ti čư̆ Hôrep.
Amâo djŏ hŏng phung aê đưm drei ôh Yêhôwa ngă leh klei bi mguôp anei, ƀiădah hŏng drei yơh, jih jang phung drei tinei ăt dôk hdĭp hruê anei.
Yêhôwa blŭ leh hŏng diih bi tlă ƀô̆ ti čư̆ mơ̆ng krah pui,
êjai mông anăn kâo dôk plah wah Yêhôwa hŏng diih, čiăng hưn kơ diih klei Yêhôwa blŭ; kyuadah diih huĭ kyua pui, leh anăn diih amâo đĭ ti čư̆ ôh. Ñu lač:
‘Kâo jing Yêhôwa Aê Diê ih, pô bi kbiă ih leh mơ̆ng čar Êjip, mơ̆ng sang klei jing hlŭn.
Đăm ih mâo yang mkăn ôh ti anăp kâo.
Đăm ih ngă kơ ih pô ôh rup krah, amâodah rup msĕ si mnơ̆ng hlăm adiê ti dlông, amâodah hlăm lăn ala ti gŭ, amâodah hlăm êa ti gŭ lăn;
đăm ih buôn kkuh kơ dŏ anăn amâodah mă bruă kơ diñu ôh; kyuadah kâo gơ̆ Yêhôwa Aê Diê ih jing Aê Diê thâo trih, bi kmhal klei wê phung ama lĕ kơ phung anak čô truh ti ênuk tal tlâo leh anăn tal pă kơ phung bi êmut kơ kâo,
ƀiădah bi êdah klei khăp hlăm lu êbâo ênuk kơ phung khăp kơ kâo leh anăn djă pioh klei kâo mtă.
Đăm ih yua anăn Yêhôwa Aê Diê ih hơăi mang ôh; kyuadah Yêhôwa amâo srăng lui amâo bi kmhal ôh pô yua anăn ñu hơăi mang.
Brei ih hdơr pioh hruê mdei, čiăng pioh gơ̆ doh jăk tui si Yêhôwa Aê Diê ih mtă leh kơ ih.
Êjai năm hruê brei ih mă bruă, leh anăn ngă jih bruă ih;
ƀiădah hruê tal kjuh jing hruê mdei kơ Yêhôwa Aê Diê ih; hlăm hruê anăn ih amâo dưi ngă sa mta bruă ôh, ih, anak êkei ih, anak mniê ih, dĭng buăl êkei ih, dĭng buăl mniê ih, êmô ih, aseh dliê ih, mnơ̆ng ih rông, pô dôk jưh bhiâo hlăm ƀăng jang ih, čiăng kơ dĭng buăl êkei leh anăn dĭng buăl mniê ih dưi mdei msĕ si ih mơh.
Brei ih hdơr kơ ih jing leh hlŭn hlăm čar Êjip, leh anăn Yêhôwa Aê Diê ih bi kbiă ih leh mơ̆ng anôk anăn hŏng kngan myang leh anăn hŏng păl yơr leh; kyuanăn Yêhôwa Aê Diê ih mtă leh kơ ih brei hdơr pioh hruê mdei.
Mpŭ bĕ kơ ama amĭ ih, tui si Yêhôwa Aê Diê ih mtă leh kơ ih, čiăng kơ ih dưi dôk hdĭp sui hĭn, leh anăn klei jăk dưi truh kơ ih hlăm čar Yêhôwa Aê Diê ih brei kơ ih.
Đăm ih bi mdjiê mnuih ôh.
Đăm ih tlĕ piu ôh.
Đăm ih tlĕ ôh.
Đăm ih mčeh luar kơ pô riêng gah ih ôh.
Đăm ih tluh kơ mô̆ pô riêng gah ih ôh, leh anăn kăn ih tluh kơ sang pô riêng gah ih, kơ hma ñu, kơ dĭng buăl êkei ñu, kơ dĭng buăl mniê ñu, kơ êmô ñu, kơ aseh ñu, amâodah kơ ya mnơ̆ng jing dŏ pô riêng gah ih.’
Klei anei Yêhôwa blŭ kơ jih jang phung diih bi kƀĭn ti čư̆ mơ̆ng krah pui, mơ̆ng knam, leh anăn mơ̆ng klei mmăt tĭt, hŏng asăp kraih ktang; leh anăn ñu amâo lŏ thiăm ôh. Ñu čih klei anăn ti dua pŏk mdhă boh tâo leh anăn brei digơ̆ kơ kâo.”
“Tơdah diih hmư̆ asăp mơ̆ng krah klei mmăt, êjai čư̆ mâo pui dôk trơ̆ng, diih hriê giăm kâo, jih jang phung khua găp djuê diih leh anăn phung khua mduôn diih;
leh anăn diih lač, ‘Nĕ anei, Yêhôwa Aê Diê hmei bi êdah leh kơ hmei klei guh kơang ñu leh anăn klei prŏng ñu, leh anăn hmei hmư̆ leh asăp ñu mơ̆ng krah pui; hruê anei hmei ƀuh Aê Diê blŭ hŏng mnuih leh anăn mnuih ăt dôk hdĭp.
Kyuanăn ară anei, ya ngă hmei lŏ djiê? Kyuadah pui prŏng anei srăng ƀơ̆ng hmei; tơdah hmei lŏ hmư̆ asăp Yêhôwa Aê Diê hmei, hmei srăng djiê yơh.
Kyuadah hlei hlăm jih jang mnuih hmư̆ leh asăp Aê Diê hdĭp dôk blŭ mơ̆ng krah pui msĕ si phung hmei leh anăn ăt dôk hdĭp?
Brei ih nao giăm leh anăn hmư̆ jih klei Yêhôwa Aê Diê hmei srăng lač; leh anăn blŭ kơ hmei jih jang klei Yêhôwa Aê Diê hmei srăng blŭ kơ ih, leh anăn hmei srăng hmư̆ leh anăn ngă tui hlue klei anăn.’
Yêhôwa hmư̆ klei diih blŭ tơdah diih blŭ kơ kâo; leh anăn Yêhôwa lač kơ kâo, ‘Kâo hmư̆ leh klei phung ƀuôn sang anei blŭ, klei diñu blŭ kơ ih; djŏ leh klei diñu blŭ.
Ơ, čiăng kơ diñu mâo nanao ai tiê snăn, čiăng huĭ mpŭ kơ kâo leh anăn djă pioh jih klei kâo mtă, čiăng kơ klei truh kơ diñu leh anăn phung anak diñu jing jăk mơak hlŏng lar!
Nao bĕ, lač kơ diñu, “Wĭt bĕ kơ sang čhiăm diih.”
Bi ih, dôk dơ̆ng bĕ giăm kâo tinei, leh anăn kâo srăng hưn kơ ih jih jang klei mtă, klei bhiăn, leh anăn klei mtrŭn ih srăng mtô kơ diñu, čiăng kơ diñu ngă tui hlue klei anăn hlăm čar kâo brei diñu mă bha.’
Kyuanăn brei diih răng ngă tui hlue si Yêhôwa Aê Diê mtă leh kơ diih, đăm weh kơ hnuă amâodah kơ điâo ôh.
Brei diih êbat djŏ hlăm jih jang êlan Aê Diê diih mtă leh kơ diih, čiăng kơ diih dưi dôk hdĭp, čiăng kơ klei truh kơ diih jing jăk mơak, leh anăn čiăng kơ diih dưi dôk sui hlăm čar diih srăng mă bha.”
“Anei klei mtă, klei bhiăn, leh anăn klei mtrŭn Yêhôwa Aê Diê diih mtă leh brei kâo mtô kơ diih, čiăng kơ diih ngă tui hlue klei anăn hlăm čar diih srăng găn mă bha;
čiăng kơ ih phung anak čô ih dưi huĭ mpŭ kơ Yêhôwa Aê Diê ih, êjai djă pioh jih jang klei bhiăn leh anăn klei ñu mtă, klei anăn kâo mtă kơ ih, jih jang hruê ih dôk hdĭp; leh anăn čiăng bi sui hĭn hruê ih srăng dôk hdĭp.
Hmư̆ bĕ, Ơ phung Israel, leh anăn răng brei ngă tui hlue klei anăn; čiăng kơ klei truh kơ ih jing jăk, leh anăn ih dưi jing lar êngŭm, tui si Yêhôwa Aê Diê phung aê đưm ih ƀuăn leh kơ ih, hlăm sa boh čar mâo mnơ̆ng ƀơ̆ng huă mnăm lu êbeh.
Hmư̆ bĕ, Ơ phung Israel: Knŏng hjăn Yêhôwa jing Aê Diê drei;
leh anăn brei ih khăp kơ Yêhôwa Aê Diê ih hŏng jih ai tiê ih, hŏng jih mngăt ih, leh anăn hŏng jih ai ktang ih.
Leh anăn klei blŭ anei kâo mtă kơ ih hruê anei srăng dôk hlăm ai tiê ih.
Brei ih mtô klei anăn hŏng klei kriăng kơ phung anak ih, leh anăn brei ih blŭ kơ klei anăn êjai dôk gŭ hlăm sang, êjai hiu, êjai dôk đih, leh anăn êjai ih kgŭ.
Brei ih kă klei anăn msĕ si sa klei bi knăl ti kngan ih, leh anăn klei anăn srăng dôk ti adhei plah wah ală ih.
Brei ih čih klei anăn ti giê msơ̆ng ƀăng bhă sang ih leh anăn ti ƀăng jang ƀuôn ih.”
“Tơdah Yêhôwa Aê Diê ih atăt ih mŭt hlăm čar ñu kat asei leh kơ phung aê đưm ih, kơ Y-Abraham, kơ Y-Isăk, leh anăn kơ Y-Yakôp, čiăng brei kơ ih, mâo ƀuôn prŏng leh anăn jăk ih amâo tuôm mdơ̆ng ôh,
leh anăn sang bŏ hŏng djăp mta mnơ̆ng jăk ih amâo tuôm bi bŏ ôh, kbăng êa klei leh ih amâo tuôm klei ôh, đang boh kriăk ƀâo leh anăn ana boh ôliwơ ih amâo tuôm pla ôh. Tơdah ih srăng ƀơ̆ng leh anăn trei,
răng bĕ huĭdah ih wơr ƀĭt Yêhôwa, pô atăt ih leh kbiă mơ̆ng čar Êjip mơ̆ng sang klei jing hlŭn.
Brei ih huĭ mpŭ kơ Yêhôwa Aê Diê ih; brei ih mă bruă kơ ñu, leh anăn kat asei hŏng anăn ñu.
Đăm diih tui hlue yang mkăn ôh, yang phung ƀuôn sang dôk jŭm dar diih.
Kyuadah Yêhôwa Aê Diê ih ti krah diih jing Aê Diê thâo trih; huĭdah Yêhôwa Aê Diê ih srăng čuh ai ngêñ kơ ih, leh anăn ñu bi rai hĕ ih mơ̆ng rŏng lăn ala.
Đăm diih lông dlăng Yêhôwa Aê Diê diih ôh, msĕ si diih lông dlăng ñu leh ti Masa.
Brei diih djă pioh hŏng klei kriăng klei Yêhôwa Aê Diê diih mtă, leh anăn klei ñu hưn, klei bhiăn ñu, klei anăn ñu mtă leh kơ ih.
Brei ih ngă ya klei djŏ leh anăn jăk ti anăp ală Yêhôwa, čiăng kơ klei truh kơ ih jing jăk, leh anăn čiăng kơ ih dưi mŭt mă bha čar jăk Yêhôwa kat asei leh čiăng brei kơ phung aê ih
hŏng klei suôt kbưi jih jang phung roh ih mơ̆ng anăp ih, tui si Yêhôwa ƀuăn leh.
Tơdah anak êkei ih êmuh kơ ih êdei, ‘čiăng mblang klei hưn, klei bhiăn, leh anăn klei mtă Yêhôwa Aê Diê hmei mtă leh kơ diih?’
snăn brei ih mblang kơ anak čô ih, ‘Drei jing leh hlŭn kơ Pharaôn hlăm čar Êjip, leh anăn Yêhôwa atăt leh drei kbiă mơ̆ng čar Êjip hŏng kngan myang;
leh anăn Yêhôwa bi êdah leh klei bi knăl leh anăn klei yuôm bhăn, prŏng leh anăn bi knap, ngă kơ čar Êjip, kơ Pharaôn leh anăn kơ jih jang sang ñu ti anăp ală drei.
Leh anăn ñu atăt leh drei kbiă mơ̆ng anăn, čiăng kơ ñu dưi atăt drei mŭt leh anăn brei kơ drei čar ñu kat asei leh kơ phung aê drei đưm.
Yêhôwa mtă leh kơ drei brei drei ngă tui hlue jih jang klei bhiăn anei, brei huĭ kơ Yêhôwa Aê Diê drei, čiăng jing jăk kơ drei nanao, čiăng kơ ñu pioh drei hdĭp, msĕ si hruê anei.
Orei Srăng jing klei kpă ênô kơ drei tơdah drei răng čiăng ngă tui hlue jih jang klei mtă anei ti anăp Yêhôwa Aê Diê drei, tui si ñu mtă leh kơ drei.’ ”
“Tơdah Yêhôwa Aê Diê diih atăt ih mŭt hlăm ala čar ih dơ̆ng mŭt mă bha, leh anăn ñu suôt lu phung găp djuê mơ̆ng anăp ih, phung Hitit, phung Girgasit, phung Amôrit, phung Kanaan, phung Pêrisit, phung Hiwit, phung Jêbusit, kjuh găp djuê lu hĭn leh anăn ktang hĭn kơ ih,
leh anăn tơdah Yêhôwa Aê Diê srăng jao diñu kơ diih, leh anăn diih dưi hŏng diñu; hlăk anăn brei diih bi rai diñu jih; đăm mguôp hŏng diñu ôh, leh anăn đăm bi pap kơ diñu ôh.
Đăm bi dôk ung mô̆ hŏng diñu ôh, đăm brei phung anak mniê diih kơ phung anak êkei diñu, amâodah mă phung anak mniê diñu kơ phung anak êkei diih.
Kyuadah diñu srăng brei phung anak êkei diih lui wir kâo, čiăng mă bruă kơ yang mkăn; snăn Yêhôwa srăng čuh ai ngêñ kơ diih, leh anăn ñu srăng bi rai diih mtam.
Ƀiădah snei brei diih ngă kơ diñu: brei diih bi klưh hĕ knưl diñu leh anăn bi mčah đơ điêt kmeh diñu, leh anăn druôm hĕ phung rup yang Asêra diñu, leh anăn čuh hĕ hŏng pui rup yang diñu kač.
Kyuadah ih jing sa phung ƀuôn sang doh jăk kơ Yêhôwa Aê Diê diih; Yêhôwa Aê Diê ih ruah ih leh čiăng kơ diih jing sa phung ƀuôn sang jing dŏ ñu, kbiă mơ̆ng jih jang phung ƀuôn sang ti rŏng lăn ala.
Amâo djŏ ôh kyuadah diih jing lu hĭn kơ phung ƀuôn sang mkăn Yêhôwa khăp kơ diih leh anăn ruah diih leh, ƀiădah kyuadah diih jing ƀiă hĭn kơ jih jang phung ƀuôn sang mkăn;
kyuadah Yêhôwa khăp kơ diih leh anăn djă pioh klei ƀuăn Ñu kat asei leh kơ phung aê đưm diih, Yêhôwa atăt leh diih kbiă hŏng kngan myang, leh anăn bi tui diih mơ̆ng sang jing hlŭn, mơ̆ng kngan Pharaôn mtao čar Êjip.
Kyuanăn brei ih thâo Yêhôwa Aê Diê diih jing Aê Diê, Aê Diê sĭt suôr, pô djă pioh klei Ñu bi mguôp leh anăn klei pap kơ phung khăp kơ Ñu leh anăn djă pioh klei Ñu mtă, kơ sa êbâo ênuk,
leh anăn bi kmhal ti anăp diñu pô phung bi êmut kơ Ñu, hŏng klei bi rai hĕ diñu; Ñu amâo bi tai ôh ngă kơ pô bi êmut kơ Ñu, Ñu srăng bi kmhal mtam pô anăn.
Snăn brei diih răng ngă tui hlue klei mtă, klei bhiăn, leh anăn klei mtrŭn kâo mtă kơ diih hruê anei.”
“Tơdah ih mđing knga kơ klei mtă anei, djă pioh leh anăn ngă tui hlue klei anăn, Yêhôwa Aê Diê diih srăng djă pioh hŏng diih klei bi mguôp leh anăn klei pap Ñu kat asei leh čiăng djă pioh kơ phung aê đưm diih.
Ñu srăng khăp kơ ih, hơêč hmưi klei jăk jĭn kơ ih, leh anăn bi lar êngŭm ih; ñu srăng hơêč hmưi klei jăk jĭn kơ boh mơ̆ng tian prôč ih, leh anăn boh mơ̆ng lăn diih, mdiê diih, êa boh kriăk ƀâo diih, leh anăn êa boh ôliwơ ih, êđai êmô leh anăn êđai biăp ih, hlăm ala čar ñu kat asei leh kơ phung aê đưm diih čiăng brei kơ diih.
Ih srăng mâo klei jăk jĭn êgao hĭn kơ jih jang phung ƀuôn sang mkăn; amâo srăng mâo êkei mniê plao ôh ti krah ih, amâodah ti krah êmô biăp ih.
Yêhôwa srăng mă hĕ mơ̆ng ih jih jang klei ruă; leh anăn ñu amâo srăng bi knap diih ôh hŏng sa mta klei ruă ala čar Êjip diih thâo kral leh, ƀiădah ñu srăng bi lĕ klei ruă anăn kơ jih jang phung bi êmut kơ diih.
Brei diih bi rai hĕ jih jang phung ƀuôn sang Yêhôwa Aê Diê ih jao leh kơ diih, đăm pap ôh; kăn mă bruă kơ yang diñu rei, kyuadah klei anăn srăng jing kđông ƀêč kơ diih.
Tơdah diih lač hlăm ai tiê diih, ‘Phung găp djuê anei prŏng hĭn kơ drei; si drei dưi suôt diñu?’
đăm huĭ kơ diñu ôh, ƀiădah brei diih hdơr ya Yêhôwa Aê Diê diih ngă leh kơ Pharaôn leh anăn kơ jih čar Êjip,
klei lông dlăng prŏng ală ih ƀuh leh, klei bi knăl, klei yuôm bhăn, kngan myang, leh anăn păl yơr leh, hŏng klei anăn Yêhôwa Aê Diê diih atăt ba diih kbiă leh; snăn mơh Yêhôwa Aê Diê diih srăng ngă kơ jih jang phung ƀuôn sang diih huĭ.
Leh anăn Yêhôwa Aê Diê diih srăng mơĭt hông ti krah diñu tơl phung ăt dôk leh anăn đuĕ dăp kơ diih rai tuč mơh.
Đăm huĭ kơ diñu ôh, kyuadah Yêhôwa Aê Diê diih dôk ti krah diih, Aê Diê prŏng leh anăn mâo klei krưp.
Yêhôwa Aê Diê diih srăng suôt phung găp djuê anei mơ̆ng anăp diih ƀrư̆ ƀrư̆; diih amâo dưi bi rai diñu mtam ôh, huĭdah hlô dliê jing lu đei kơ diih.
Ƀiădah Yêhôwa Aê Diê diih srăng jao diñu kơ diih, leh anăn srăng dlăm diñu hlăm klei rŭng răng prŏng tơl diñu rai luč jih.
Leh anăn ñu srăng jao phung mtao diñu hlăm kngan diih, leh anăn diih srăng lăm lĕ anăn diñu ti gŭ adiê; amâo mâo sa čô srăng dưi dôk bi kdơ̆ng hŏng diih ôh, tơl diih bi rai diñu jih.
Brei diih čuh hŏng pui rup yang diñu; đăm tluh ôh kơ prăk amâodah mah arăng luôm rup anăn, čiăng mă kơ diih pô, huĭdah ih lĕ hlăm kđông ƀêč kyua dŏ anăn; kyuadah dŏ anăn jing mnơ̆ng Yêhôwa bi êmut kheh.
Đăm djă ba bi mŭt hlăm sang diih ôh mnơ̆ng kâo bi êmut kheh, huĭdah mâo klei tăm pah msĕ si dŏ anăn; brei diih bi êmut kheh leh anăn čôñ kơ dŏ anăn; kyuadah dŏ anăn jing mnơ̆ng kâo tăm pah leh.”
“Jih jang klei mtă kâo brei leh kơ diih hruê anei brei diih răng kơ klei ngă tui hlue klei anăn, čiăng kơ diih dưi dôk hdĭp leh anăn jing lar êngŭm, leh anăn mŭt mă bha ala čar Yêhôwa kat asei leh čiăng brei kơ phung aê diih.
Brei diih hdơr kơ jih jang êlan Yêhôwa Aê Diê diih atăt diih êjai pă pluh thŭn anei hlăm kdrăn tač, čiăng bi luă gŭ diih, lông dlăng diih čiăng thâo ya mâo hlăm ai tiê diih, thâodah diih srăng djă pioh klei ñu mtă amâodah hơăi.
Ñu bi luă gŭ diih leh anăn brei diih êpa leh anăn čiêm diih hŏng mana diih amâo tuôm thâo kral ôh, kăn phung aê đưm diih thâo kral rei; čiăng kơ ñu dưi brei ih thâo mnuih amâo dôk hdĭp knŏng kyua ƀơ̆ng kpŭng ôh, ƀiădah mnuih dôk hdĭp kyua jih jang klei blŭ kbiă mơ̆ng ƀăng êgei Yêhôwa.
Čhiăm ao diih amâo mâo sô tlăp ôh ti asei mlei diih, leh anăn jơ̆ng diih amâo bŏk ôh êjai pă pluh thŭn anei.
Brei diih thâo hlăm ai tiê diih, msĕ si sa čô êkei mkra anak êkei ñu, snăn mơh Yêhôwa Aê Diê diih mkra diih.
Snăn brei diih djă pioh klei mtă mơ̆ng Yêhôwa Aê Diê diih hŏng klei êbat hlăm êlan ñu leh anăn hŏng klei huĭ mpŭ kơ ñu.
Kyuadah Yêhôwa Aê Diê diih srăng atăt ih mŭt hlăm ala čar jăk, ala čar mâo lu hnoh êa, akŏ êa đoh hlăm tlung leh anăn kbuôn,
ala čar mâo mdiê ƀlê leh anăn mdiê ôrgơ, phŭn boh kriăk ƀâo, ana boh hra, leh anăn ana boh pomgranat, ala čar mâo ana boh ôliwơ leh anăn êa hnuê,
ala čar ih srăng ƀơ̆ng kpŭng amâo kƀah ôh, hlăm ala čar anăn ih amâo srăng kƀah sa mta mnơ̆ng ôh, ala čar mâo boh tâo jing msei, leh anăn mơ̆ng kbuôn ih dưi klei mă kông.
Diih srăng ƀơ̆ng huă leh anăn trei, leh anăn diih srăng bi mni kơ Yêhôwa Aê Diê diih kyua ala čar jăk ñu brei leh kơ diih.”
“Răng bĕ đăm diih wơr bĭt Yêhôwa Aê Diê diih hŏng klei diih amâo djă pioh klei ñu mtă, klei ñu mtrŭn, leh anăn klei bhiăn ñu kâo mtă kơ diih hruê anei,
tơdah diih ƀơ̆ng huă leh anăn trei, mdơ̆ng leh lu boh sang jăk leh anăn dôk hlăm digơ̆,
leh anăn tơdah êmô leh anăn biăp diih jing lar êngŭm, leh anăn prăk leh anăn mah diih đĭ jing lu, leh anăn jih jang mnơ̆ng diih đĭ jing lu,
hlăk anăn ai tiê diih srăng mgao, leh anăn diih wơr bĭt hĕ Yêhôwa Aê Diê diih, pô atăt diih kbiă mơ̆ng čar Êjip mơ̆ng sang klei jing hlŭn,
pô atăt diih leh hlăm kdrăn tač prŏng leh anăn bi krưp, mâo ala pui leh anăn aguăt, leh anăn lăn thu amâo mâo êa ôh, pô bi ƀlĕ brei êa kơ diih mơ̆ng boh tâo khăng,
pô čiêm diih hlăm kdrăn tač hŏng mana phung aê đưm diih amâo tuôm thâo kral ôh, čiăng kơ ñu dưi bi luă gŭ diih leh anăn lông dlăng diih, čiăng ngă jăk kơ diih ti knhal tuč.
Đăm diih lač hlăm ai tiê diih, ‘Klei myang drei leh anăn klei ktang kngan drei bi mâo leh klei mdrŏng anei.’
Brei diih hdơr kơ Yêhôwa Aê Diê diih, kyuadah ñu yơh pô brei klei dưi mâo klei mdrŏng; čiăng kơ ñu dưi bi sĭt klei bi mguôp ñu kat asei leh kơ phung aê đưm diih, msĕ si diih ƀuh hruê anei.
Leh anăn tơdah ih wơr bĭt Yêhôwa Aê Diê diih leh anăn tui hlue yang mkăn mă bruă kơ diñu leh anăn kkuh mpŭ kơ diñu, kâo hưn ktang tĭt hruê anei, sĭt nik diih srăng rai tuč.
Diih srăng rai tuč msĕ si phung găp djuê Yêhôwa bi rai tuč ti anăp diih, tơdah diih amâo gưt asăp Yêhôwa Aê Diê diih.”
“Dôk hmư̆ bĕ, Ơ Israel, hruê anei diih srăng găn êa krông Yurdan, čiăng mŭt suôt phung găp djuê prŏng hĭn leh anăn ktang hĭn kơ ih, lu boh ƀuôn prŏng leh anăn mâo mnư̆ kpal đĭ truh kơ adiê,
sa phung ƀuôn sang prŏng leh anăn awan dlông, phung anak êkei Y-Anakim, phung diih thâo kral, leh anăn kơ phung anăn diih hmư̆ leh arăng yăl dliê, ‘Hlei pô dưi dôk dơ̆ng ti anăp phung anak êkei Y-Anakim?’
Snăn brei diih thâo hruê anei, pô găn êlâo kơ diih jing Yêhôwa Aê Diê ih msĕ si sa kăm pui dôk ƀơ̆ng; Ñu srăng bi rai phung anăn leh anăn bi mŭt phung anăn kơ ih; snăn diih srăng suôt diñu leh anăn brei diñu rai tuč djăl, tui si Yêhôwa ƀuăn leh kơ diih.
Đăm lač ôh hlăm ai tiê diih tơdah leh Yêhôwa Aê Diê diih suôt digơ̆ mơ̆ng anăp diih, ‘Kyua klei kpă ênô drei yơh Yêhôwa atăt drei mŭt leh mă ala čar anei’, ƀiădah kyua klei soh ƀai phung găp djuê anei yơh Yêhôwa suôt digơ̆ mơ̆ng anăp diih.
Amâo djŏ ôh kyua klei kpă ênô diih amâodah klei ênuah ênô ai tiê ih, diih srăng mŭt mă bha ala čar diñu; ƀiădah kyua klei ƀai phung găp djuê anei Yêhôwa Aê Diê diih suôt diñu mơ̆ng anăp ih, leh anăn čiăng kơ ñu dưi bi sĭt klei Yêhôwa kat asei leh kơ phung aê ih đưm, kơ Y-Abraham, kơ Y-Isăk, leh anăn kơ Y-Yakôp.
Snăn brei diih thâo, amâo djŏ ôh kyua klei kpă ênô diih Yêhôwa Aê Diê diih brei diih mă bha čar jăk anei; kyuadah diih jing sa phung ƀuôn sang khăng kŏ.”
“Brei diih hdơr leh anăn đăm wơr bĭt ôh klei diih mčhur leh ai ngêñ Yêhôwa Aê Diê diih hlăm kdrăn tač; mơ̆ng hruê ih kbiă leh mơ̆ng čar Êjip tơl diih truh kơ anôk anei, ih tuôm bi kdơ̆ng leh hŏng Yêhôwa.
Wăt ti čư̆ Hôrep diih mčhur ai ngêñ Yêhôwa, leh anăn Yêhôwa ăl kơ diih tơl ñu mĭn čiăng bi rai diih.
Tơdah kâo đĭ čư̆ čiăng mă mdhă boh tâo, mdhă klei bi mguôp Yêhôwa ngă leh hŏng diih, kâo dôk ti dlông čư̆ pă pluh hruê leh anăn pă pluh mlam; kâo amâo ƀơ̆ng kpŭng ôh, kăn mnăm êa rei.
Leh anăn Yêhôwa brei kơ kâo dua pŏk mdhă boh tâo kđiêng Aê Diê pô čih leh; leh anăn mâo klei čih tinăn jih jang klei Yêhôwa blŭ leh kơ diih ti dlông čư̆ mơ̆ng krah pui ti hruê bi kƀĭn.
Leh tloh pă pluh hruê leh anăn pă pluh mlam Yêhôwa brei kơ kâo dua pŏk mdhă boh tâo, mdhă klei bi mguôp.
Hlăk anăn Yêhôwa lač kơ kâo, ‘Kgŭ bĕ ih, trŭn djăl bĕ mơ̆ng anôk anei, kyuadah phung ƀuôn sang ih atăt leh kbiă mơ̆ng čar Êjip ngă klei soh jhat leh; diñu weh leh djăl snăk mơ̆ng êlan kâo mtă leh kơ diñu; diñu tuh tia leh kơ diñu pô sa rup yang.’
Êbeh kơ anăn Yêhôwa lač kơ kâo, ‘Kâo ƀuh leh phung ƀuôn sang anei, nĕ anei jing sa phung ƀuôn sang khăng kŏ.
Đăm kơ̆ng kâo ôh, čiăng kâo dưi bi rai diñu leh anăn lăm hĕ anăn diñu mơ̆ng ti gŭ adiê, leh anăn kâo srăng mjing ih sa găp djuê ktang hĭn leh anăn prŏng hĭn kơ diñu.’
Snăn kâo wir wĭt leh anăn trŭn mơ̆ng čư̆ êjai pui dôk ƀơ̆ng čư̆; leh anăn kâo djă dua pŏk mdhă klei bi mguôp hlăm dua ƀĕ kngan kâo.
Kâo dlăng leh anăn nĕ anei, diih ngă soh leh hŏng Yêhôwa Aê Diê diih; diih tuh tia leh kơ diih pô rup sa drei êđai êmô, diih djăl klah đuĕ leh mơ̆ng êlan Yêhôwa mtă leh kơ diih.
Snăn kâo djă dua pŏk mdhă anăn leh anăn dlăm digơ̆ mơ̆ng dua ƀĕ kngan kâo, leh anăn bi mčah digơ̆ ti anăp ală diih.
Leh anăn kâo buôn ti anăp Yêhôwa msĕ si tal êlâo pă pluh hruê leh anăn pă pluh mlam; kâo amâo tuôm ƀơ̆ng kpŭng ôh, kăn mnăm êa rei, kyua jih klei soh diih ngă leh êjai ngă klei jhat ti anăp ală Yêhôwa mčhur ai ngêñ Ñu.
Kyuadah kâo huĭ kơ klei Yêhôwa ăl leh anăn čôñ snăk kơ diih, tơl Ñu čiăng bi rai diih. Ƀiădah wăt hlăk anăn mơh Yêhôwa hmư̆ klei kâo.
Leh anăn Yêhôwa ngêñ snăk kơ Y-Arôn tơl păt čiăng bi rai ñu; ƀiădah kâo wah lač kơ Y-Arôn msĕ mơh hlăk anăn.
Leh anăn kâo djă mnơ̆ng soh, êđai êmô diih ngă leh, čuh dŏ anăn hŏng pui, bi mčah ñu, ktit ñu tơl ƀhĭ tơl ñu jing ƀhơ̆k; leh anăn kâo dlăm ƀhơ̆k anăn hlăm hnoh êa đoh trŭn mơ̆ng čư̆.
Wăt ti Tabêra msĕ mơh, ti Masa, leh anăn ti Kibrôt-Hatawa diih mčhur ai ngêñ Yêhôwa.
Leh anăn tơdah Yêhôwa tiŏ nao diih mơ̆ng Kadês-Barnê, lač, ‘Đĭ bĕ leh anăn mă bha ala čar kâo brei leh kơ diih,’ hlăk anăn diih bi kdơ̆ng hŏng klei Yêhôwa Aê Diê diih mtă, leh anăn amâo đăo kơ ñu leh anăn kăn gưt asăp ñu rei.
Diih jing phung kreh bi kdơ̆ng hŏng Yêhôwa dơ̆ng mơ̆ng hruê Ñu thâo kral diih.
Snăn kâo buôn ti anăp Yêhôwa pă pluh hruê leh anăn pă pluh mlam anăn, kyuadah Yêhôwa lač leh ñu srăng bi rai diih.
Leh anăn kâo wah lač kơ Yêhôwa, ‘Ơ Khua Yang Aê Diê, đăm bi rai ôh phung ƀuôn sang ih leh anăn ngăn dưn ih, phung ih bi tui leh hŏng klei prŏng ih, phung ih atăt leh kbiă mơ̆ng čar Êjip hŏng kngan myang.
Hdơr bĕ kơ phung dĭng buăl ih Y-Abraham, Y-Isăk, leh anăn Y-Yakôp; đăm dlăng ôh kơ klei khăng kŏ phung ƀuôn sang anei, kơ klei ƀai, leh anăn kơ klei soh diñu,
huĭdah ala čar ih brei hmei kbiă leh srăng lač, “Kyuadah Yêhôwa amâo dưi ôh atăt digơ̆ mŭt hlăm čar ñu ƀuăn leh kơ digơ̆, leh anăn kyuadah ñu bi êmut kơ digơ̆ ñu atăt digơ̆ kbiă čiăng bi mdjiê digơ̆ hlăm kdrăn tač.”
Kyuadah digơ̆ jing phung ƀuôn sang ih leh anăn ngăn dưn ih, phung ih atăt bi kbiă leh hŏng klei myang prŏng leh anăn hŏng kngan yơr leh.’ ”
Klei khua pô mtô, anak êkei Y-Đawit, mtao ƀuôn Yêrusalem blŭ.
“Klei hơăi mang hĭn kơ klei hơăi mang,” khua pô mtô lač, “Klei hơăi mang kơ klei hơăi mang! Jih jang mnơ̆ng jing hơăi mang sơăi.”
Ya boh tŭ dưn mnuih mâo mơ̆ng jih klei suăi mơ̆ng bruă ñu mă ti gŭ yang hruê?
Sa ênuk mnuih êgao tuč leh anăn sa ênuk mnuih mkăn truh, ƀiădah lăn ala ăt dôk nanao.
Yang hruê ƀlĕ, yang hruê lĕ, leh anăn ruăt lŏ nao kơ anôk ñu ƀlĕ.
Angĭn thut phă dhŭng, leh anăn dar phă dưr; angĭn dar nanao, wir mơ̆ng anôk ñu dơ̆ng lŏ wĭt kơ anôk ñu dơ̆ng mơh.
Jih jang hnoh êa đoh kơ êa ksĭ, ƀiădah êa ksĭ amâo bŏ ôh; mơ̆ng anôk hnoh êa đoh leh, tinăn yơh ñu lŏ truh.
Jih jang mnơ̆ng bŏ hŏng klei bi êmăn arăng; anak mnuih amâo dưi yăl dliê ôh; ală amâo thâo hrăp dlăng ôh, knga kăn thâo hrăp hmư̆ rei.
Ya klei truh leh srăng lŏ truh, ya klei ngă leh, srăng lŏ ngă mơh; amâo mâo klei mrâo ôh ti gŭ yang hruê.
Mâo mơ̆ sa klei arăng srăng lač, “Nĕ anei, jing klei mrâo!” Klei anăn truh leh, ñu truh leh ênuk êlâo kơ drei.
Arăng amâo lŏ hdơr ôh kơ phung ênuk hđăp, kăn arăng srăng hdơr rei kơ klei srăng truh ti krah phung ênuk êdei.
Kâo gơ̆, Khua Pô Mtô jing leh mtao čar Israel ti ƀuôn Yêrusalem.
Kâo pioh leh klei mĭn kâo čiăng ksiêm leh anăn duah hŏng klei thâo mĭn jih jang klei arăng ngă ti gŭ adiê; jing bruă amâo mơak ôh Aê Diê brei leh kơ phung anak mnuih ngă.
Kâo ƀuh leh djăp mta klei arăng ngă leh ti gŭ yang hruê, nĕ anei, jih jang jing klei hơăi mang leh anăn klei tiŏ angĭn.
Ya mnơ̆ng jing wê amâo dưi bi kpă ôh, leh anăn ya mnơ̆ng kƀah amâo dưi yap ôh.
Kâo lač kơ kâo pô, “Kâo mă tŭ leh lu klei thâo mĭn, kdlưn hĭn kơ jih jang phung kiă kriê ƀuôn Yêrusalem êlâo kơ kâo; kâo mâo lu klei thâo mĭn leh anăn klei thâo săng kyua klei truh leh kơ kâo.”
Kâo pioh leh klei mĭn kâo čiăng thâo kral klei thâo mĭn leh anăn čiăng thâo klei khŏ leh anăn klei mluk. Kâo ƀuh klei anăn msĕ mơh jing klei tiŏ angĭn.
Kyuadah hŏng lu klei thâo mĭn mâo lu klei ênguôt, leh anăn hlei pô bi mđĭ klei thâo săng bi mđĭ klei bi ruă ai mơh.
Ruê djiê leh brei êa ƀâo mngưi ƀâo brŭ; msĕ snăn mơh klei mluk ƀiă dưi bi luč klei thâo mĭn leh anăn klei mpŭ.
Ai tiê sa čô mnuih thâo mĭn klĭng phă klei djŏ, ƀiădah ai tiê sa čô mluk klĭng phă klei čhuai.
Wăt tơdah pô mluk êbat ti êlan, ñu kƀah klei mĭn leh anăn ñu bi êdah kơ grăp čô ñu jing pô mluk.
Tơdah pô kiă kriê đĭ ai ngêñ kơ ih, đăm ih đuĕ ôh mơ̆ng anôk ih, kyuadah klei gưt kơ ñu srăng bi hlao klei soh prŏng.
Mâo sa klei jhat kâo ƀuh leh ti gŭ yang hruê, klei sa čô khua kiă kriê ngă klei čhuai.
Pô mluk dôk gŭ ti anôk dlông, leh anăn phung mdrŏng dôk ti gŭ.
Kâo tuôm ƀuh leh phung hlŭn đĭ aseh, leh anăn phung khua êbat jơ̆ng msĕ si hlŭn.
Hlei pô klei ƀăng srăng lĕ hlăm ƀăng anăn, leh anăn sa drei ala srăng kĕ pô ƀoh mtih.
Hlei pô krah boh tâo srăng êka hŏng boh tâo, leh anăn pô blah kyâo mâo klei jŭ jhat mơ̆ng kyâo anăn.
Tơdah mta jông băl leh, leh anăn arăng amâo asah ñu ôh, arăng srăng yua klei ktang lu hĭn; ƀiădah klei thâo mĭn đru arăng mâo klei dưi.
Tơdah ala kĕ êlâo arăng bi ƀlum ñu, pô bi ƀlum amâo jing yuôm ôh.
Klei sa čô thâo mĭn blŭ bi truh klei arăng pap kơ ñu, ƀiădah êlah sa čô mnuih mluk bi rai ñu pô.
Tal êlâo kơ klei ñu blŭ jing mluk, leh anăn klei knhal tuč kơ klei ñu blŭ jing klei khŏ.
Sa čô mnuih mluk blŭ lu, amâo mâo sa čô mnuih ôh thâo ya srăng truh, leh anăn hlei pô dưi hưn kơ ñu klei srăng truh kơ ñu êdei?
Bruă sa čô mluk bi êmăn ñu pô, ñu amâo thâo bĭt êlan nao kơ ƀuôn prŏng ôh.
Knap mñai yơh kơ ih, Ơ čar, tơdah mtao ih jing sa čô hđeh, leh anăn phung khua ih mâo klei huă mnăm prŏng jih hruê!
Mơak yơh kơ ih, Ơ čar, tơdah mtao ih jing anak phung arăng mpŭ, leh anăn phung khua ih mâo klei huă mnăm djŏ mông, čiăng mâo klei ktang, amâo djŏ ôh čiăng kơ kpiê ruă!
Kyua klei alah čuôr sang dlưh, leh anăn kyua klei dôk mang sang ƀrôč.
Arăng mkra mnơ̆ng ƀơ̆ng huă pioh kơ klei tlao, kpiê bi mơak klei hdĭp arăng, leh anăn prăk đru jih klei arăng čiăng.
Wăt hlăm klei mĭn ih, đăm tăm pah mtao ôh, kăn tăm pah rei kơ mnuih mdrŏng hlăm adŭ ih pĭt, kyuadah sa drei čĭm hlăm êwa srăng djă ba asăp ih, amâodah sa drei mnơ̆ng mâo siap srăng hưn klei anăn.
Hwiê bĕ mnơ̆ng ƀơ̆ng huă ih ti dlông êlah êa, kyuadah êgao lu hruê ih srăng lŏ mâo mă wĭt.
Bi mbha hĕ ñu kơ kjuh amâodah kơ sa păn čô, kyuadah ih amâo thâo ôh ya klei jhat dưi truh ti lăn ala.
Tơdah knam bŏ hŏng êa, adiê srăng hjan ti lăn ala; leh anăn tơdah sa ƀĕ ana kyâo lĕ buh phă dhŭng amâodah phă dưr, ti anôk ana kyâo anăn lĕ buh, tinăn yơh ñu srăng dôk.
Hlei pô ksiêm kơ angĭn amâo srăng rah ôh; leh anăn hlei pô dlăng kơ knam amâo srăng wiă ôh.
Msĕ si ih amâo thâo ôh êlan angĭn thut, amâodah si asei mlei jing hlăm sa čô mniê ba tian, msĕ snăn mơh ih amâo thâo săng ôh bruă Aê Diê pô hrih jih jang mnơ̆ng.
Êjai aguah rah bĕ mjeh ih, leh anăn ti tlam đăm mdei kngan ih ôh, kyuadah ih amâo thâo ôh ya mjeh srăng čăt đĭ, mjeh anei amâodah mjeh anăn, amâodah jih dua srăng jing jăk sơăi.
Klei mngač jing jăk, leh anăn jing mơak kơ ală ƀuh yang hruê.
Kyuadah tơdah sa čô mnuih dôk hdĭp sui thŭn, brei ñu hơ̆k mơak bĕ êjai jih thŭn anăn; ƀiădah brei ñu hdơr kơ hruê mmăt, kyuadah hruê anăn srăng jing lu. Jih jang klei truh jing klei hơăi mang.
Hơ̆k mơak bĕ, Ơ êkei êdam, êjai ih hlăk ai, leh anăn brei ai tiê ih dôk mơak êjai ênuk ih hlăk ai. Êbat bĕ tui si êlan ai tiê ih čiăng, leh anăn tui si ală ih ƀuh. Ƀiădah brei ih thâo kyua jih klei anăn Aê Diê srăng atăt ih kơ klei phat kđi.
Bi luč hĕ klei rŭng răng mơ̆ng klei mĭn ih, leh anăn hwiê hĕ klei ruă mơ̆ng asei mlei ih, kyuadah klei jing hlăk ai leh anăn ênuk jing êdam jing klei hơăi mang.
Hdơr bĕ kơ Pô Hrih ih êjai ênuk ih hlăk ai, êlâo kơ hruê jhat truh, leh anăn thŭn srăng truh hlăk anăn ih lač, “Kâo amâo mâo klei mơak hlăm thŭn anei ôh”,
êlâo kơ yang hruê leh anăn klei mngač, mlan leh anăn mtŭ jing mmăt, leh anăn knam lŏ hriê leh hjan;
hlăm hruê tơdah phung kiă sang ktư̆ yơ̆ng, leh anăn phung mnuih ktang gô rŏng, leh anăn phung kwă kpŭng mdei kyuadah diñu jing ƀiă, leh anăn dŏ dlăng ti ƀăng bhă điêt jing mmăt,
leh anăn arăng kđăl hĕ ƀăng jang ti êlan, tơdah ênai arăng kwă kpŭng jing djơ djĕ, leh anăn sa čô kgŭ tơdah hmư̆ čĭm mñê, leh anăn jih jang anak mniê mmuñ dôk kriêp;
msĕ mơh diñu huĭ kơ anôk đĭ ti dlông, leh anăn klei bi huĭ dôk ti êlan; ana boh knia bi mnga, ktuôp čhuang êbat hŏng klei ktrŏ leh anăn čiăng lĕ buh; kyuadah mnuih srăng đuĕ nao kơ sang ñu dôk hlŏng lar, leh anăn phung čŏk hia êbat ti êlan.
Hdơr bĕ kơ Pô Hrih êlâo kơ klei prăk tloh, amâodah êlŭ mah mčah, amâodah čeh mčah ti akŏ êa, amâodah pông ktŭng êa mčah ti kbăng êa,
leh anăn ƀruih lăn lŏ wĭt kơ lăn msĕ si êlâo, leh anăn mngăt lŏ wĭt kơ Aê Diê pô brei gơ̆.
“Klei hơăi mang hĭn kơ klei hơăi mang,” Khua Pô Mtô lač, “Jih jang jing klei hơăi mang.”
Êbeh kơ klei jing thâo mĭn, msĕ mơh Khua Pô Mtô mtô kơ phung ƀuôn sang klei thâo săng êjai ksiêm, hriăm, leh anăn čih klei bi hriêng hŏng klei răng snăk.
Khua Pô Mtô duah boh blŭ bi mơak, leh anăn hŏng klei djŏ ñu čih boh blŭ klei sĭt nik.
Klei pô thâo mĭn lač jing msĕ si msei knur, leh anăn lu klei blŭ mdê mdê Mgăt Ƀiăp bi kƀĭn leh, jing msĕ si msei kđĭn arăng pơ̆ng kjăp. Jih klei anăn kbiă hriê mơ̆ng Aê Diê, hjăn Ñu yơh jing Mngăt Biăp.
Ơ dam, răng bĕ đăm lŏ thiăm ôh kơ jih jang klei anăn. Bruă ngă lu hdruôm hră amâo thâo tuč ôh, leh anăn tơdah hriăm lu đei jing êmăn kơ asei mlei.
Brei drei hmư̆ klei bi ruê̆ kơ jih jang klei bi hriăm anei: Huĭ mpŭ bĕ kơ Aê Diê leh anăn djă pioh klei ñu mtă; kyuadah klei anăn jing jih klei djŏ brei mnuih ngă.
Kyuadah Aê Diê srăng phat kđi jih jang klei mnuih ngă, mbĭt hŏng jih jang klei hgăm, thâodah jăk thâodah jhat.
Kâo lač kơ kâo pô, “Hriê bĕ, kâo srăng lông dlăng ya klei jing mơak; bi mơak bĕ ih pô.” Ƀiădah nĕ anei, klei anăn jing hơăi mang msĕ mơh.
Kâo lač kơ klei tlao, “Ñu jing klei mluk”, leh anăn kơ klei bi mơak, “Ya yuôm klei anăn?”
Kâo ksiêm duah leh hŏng klei mĭn kâo si kâo dưi bi mơak kơ asei mlei kâo hŏng kpiê — êjai klei mĭn kâo ăt atăt kâo hŏng klei thâo mĭn — leh anăn si kâo dưi ngă klei mluk, tơl kâo dưi ƀuh ya jing jăk kơ phung anak mnuih ngă ti gŭ adiê êjai diñu dôk hdĭp knŏng bhiâo.
Kâo ngă leh lu bruă prŏng; kâo mdơ̆ng lu boh sang leh anăn pla đang boh kriăk ƀâo kơ kâo pô.
Kâo ngă kơ kâo pô war djam leh anăn war mnga, leh anăn kâo pla hlăm war anăn djăp mta ana boh.
Kâo klei kơ kâo pô kbăng êa pioh krih lu ana kyâo anăn.
Kâo blei hlŭn êkei leh anăn mniê, leh anăn kâo mâo phung hlŭn arăng kkiêng hlăm sang kâo; kâo mâo msĕ mơh lu êmô leh anăn biăp, kdlưn hĭn kơ phung ênuk êlâo kơ kâo hlăm ƀuôn Yêrusalem.
Msĕ mơh kâo mkăm pioh leh kơ kâo pô prăk mah leh anăn ngăn yuôm phung mtao leh anăn dŏ hlăm čar. Kâo mâo phung mmuñ lu êkei leh anăn lu mniê, leh anăn mâo lu mô̆ hjŭng, tui si phung êkei khăp.
Snăn kâo jing prŏng leh anăn êgao hĭn kơ jih jang phung ênuk êlâo kơ kâo hlăm ƀuôn Yêrusalem. Msĕ mơh klei thâo mĭn kâo ăt dôk mbĭt hŏng kâo.
Ya mnơ̆ng ală kâo čiăng, kâo amâo hngah ôh kơ diñu. Kâo amâo hngah ôh sa mta klei bi mơak kơ ai tiê kâo pô, kyuadah ai tiê kâo mơak hŏng jih bruă suăi kâo, leh anăn klei anăn jing klei mưn kơ jih jang klei suăi kâo.
Kâo ksiêm jih jang bruă kngan kâo ngă leh, leh anăn klei suăi kâo ngă leh klei anăn, leh anăn nĕ anei, jih jang jing klei hơăi mang leh anăn klei tiŏ angĭn, amâo mâo boh tŭ dưn ôh ti gŭ yang hruê.
Snăn kâo wir čiăng ksiêm klei thâo mĭn, klei khŏ, leh anăn klei mluk; kyuadah ya klei mkăn mnuih čuê mtao dưi ngă? Knŏng ya klei mtao êlâo anăn ngă leh.
Snăn kâo ƀuh klei thâo mĭn jing jăk hĭn kơ klei mluk msĕ si klei mngač jing jăk hĭn kơ klei mmăt.
Mnuih thâo mĭn mâo ală hlăm boh kŏ ñu, ƀiădah pô mluk êbat hlăm klei mmăt. Ƀiădah kâo ƀuh leh sa klei knhal tuč truh kơ jih jang diñu.
Snăn kâo lač kơ kâo pô, “Ya klei srăng truh kơ pô mluk srăng truh kơ kâo msĕ mơh. Snăn ya yuôm kâo jing thâo mĭn snăk?” Leh anăn kâo lač kơ kâo pô, “Klei anăn msĕ mơh jing hơăi mang.”
Kyuadah arăng amâo lŏ hdơr ôh kơ mnuih thâo mĭn wăt kơ mnuih mluk msĕ mơh, kyuadah hlăm hruê srăng truh arăng srăng wơr bĭt hĕ jih jang. Hƀơih, mnuih thâo mĭn djiê msĕ si mnuih mluk mơh!
Snăn kâo bi êmut kơ klei hdĭp, kyuadah ya klei arăng ngă leh ti gŭ yang hruê bi ênguôt kâo; kyuadah jih jang jing klei hơăi mang leh anăn klei tiŏ angĭn.
Kâo bi êmut kơ jih klei suăi kâo ngă leh ti gŭ yang hruê, kyuadah kâo srăng lui dŏ anăn kơ pô srăng čuê kâo êdei;
leh anăn hlei thâo thâodah ñu srăng jing sa čô thâo mĭn amâodah mluk? Ƀiădah ñu srăng jing khua kơ jih jang mnơ̆ng kâo mâo hŏng klei suăi leh anăn klei thâo mĭn kâo ti gŭ yang hruê. Klei anăn msĕ mơh jing klei hơăi mang.
Snăn kâo êdu ai êdi kơ jih klei suăi bruă kâo ngă leh ti gŭ yang hruê,
kyuadah tăp năng sa čô mnuih bi suăi leh ñu pô hŏng klei thâo mĭn leh anăn klei thâo mĭn lu leh anăn klei mbruă, lui jih jang mnơ̆ng ñu kơ pô amâo tuôm suăi ôh kơ dŏ anăn. Klei anăn msĕ mơh jing hơăi mang leh anăn sa klei jhat êdi.
Ya boh tŭ dưn sa čô mâo mơ̆ng jih klei suăi leh anăn klei ñu uêñ kơ bruă ñu ti gŭ yang hruê?
Kyuadah jih jang hruê ñu dôk hdĭp bŏ hŏng klei dleh, leh anăn bruă ñu jing klei bi ruă ai tiê; wăt êjai mlam klei mĭn ñu amâo mdei ôh. Klei anăn msĕ mơh jing klei hơăi mang.
Amâo mâo ôh klei jăk hĭn kơ sa čô mnuih knŏng tơdah ñu dưi huă ƀơ̆ng leh anăn mnăm, leh anăn mngăt ñu mơak hŏng bruă ñu. Kâo ƀuh klei anăn msĕ mơh kbiă hriê mơ̆ng kngan Aê Diê,
leh anăn hlei dưi ƀơ̆ng huă amâodah dưi mâo klei mơak hĭn kơ kâo?
Kyuadah Aê Diê brei klei thâo mĭn, klei thâo săng, leh anăn klei hơ̆k mơak kơ mnuih bi mơak kơ ñu; ƀiădah ñu brei kơ pô soh bruă mkăm pioh knŏng čiăng brei kơ pô bi mơak kơ Aê Diê. Klei anăn msĕ mơh jing hơăi mang leh anăn klei tiŏ angĭn.
Mâo hruê kơ jih jang mnơ̆ng leh anăn yan kơ jih bruă ti gŭ adiê:
hlăk arăng kkiêng kơ ñu, leh anăn hlăk ñu djiê, hlăk pioh pla, leh anăn hlăk pioh buč ya mnơ̆ng pla leh,
hlăk bi mdjiê, leh anăn hlăk bi hlao, hlăk ruh sang, leh anăn hlăk mdơ̆ng sang,
hlăk hia, leh anăn hlăk tlao, hlăk kơŭ kyăm, leh anăn hlăk kdŏ,
hlăk hwiê boh tâo, leh anăn hlăk bi kƀĭn boh tâo, hlăk kmiêk, leh anăn hlăk amâo kmiêk ôh,
hlăk duah mnơ̆ng, leh anăn hlăk luč mnơ̆ng, hlăk pioh mnơ̆ng, leh anăn hlăk hwiê hĕ mnơ̆ng anăn,
hlăk hiêk, leh anăn hlăk jhĭt, hlăk dôk kriêp, leh anăn hlăk blŭ,
hlăk bi khăp, leh anăn hlăk bi êmut, hlăk bi blah, leh anăn hlăk mâo klei êđăp ênang.
Ya boh tŭ dưn kơ pô mă bruă hŏng klei suăi ñu?
Kâo ƀuh leh bruă ktrŏ Aê Diê jao leh kơ phung anak mnuih ngă.
Aê Diê mjing leh djăp mta mnơ̆ng siam tui si yan ñu; msĕ mơh ñu brei kơ mnuih mĭn kơ ênuk hlŏng lar, ƀiădah ăt ñu amâo brei mnuih dưi thâo săng ôh ya Aê Diê ngă leh mơ̆ng phŭn truh kơ knhal tuč.
Kâo thâo amâo mâo klei jăk hĭn ôh kơ diñu, knŏng tơdah diñu jing hơ̆k leh anăn mơak êjai jih hruê diñu dôk hdĭp;
msĕ mơh Aê Diê brei kơ grăp čô mnuih dưi huă ƀơ̆ng mnăm leh anăn mơak hŏng jih bruă suăi ñu.
Kâo thâo ya bruă Aê Diê ngă dôk hlŏng lar; arăng amâo dưi thiăm, kăn dưi bi hrŏ rei. Aê Diê mjing leh klei msĕ snăn, čiăng kơ phung mnuih dưi huĭ mpŭ kơ ñu.
Klei jing ară anei hin tuôm jing leh êlâo, klei srăng truh tuôm truh leh êlâo, leh anăn Aê Diê lŏ brei jing ya mnơ̆ng êgao leh.
Êbeh hĭn kơ klei anăn kâo ƀuh leh ti gŭ yang hruê: wăt mâo klei wê dôk hlăm anôk năng kơ klei kpă, leh anăn hlăm anôk kpă ênô, mâo wăt klei wê mơh.
Kâo lač hlăm ai tiê kâo, Aê Diê srăng phat kđi pô kpă leh anăn pô wê, kyuadah ñu bi kčah leh sa ênuk kơ jih jang klei, leh anăn kơ jih jang bruă.
Kâo lač hlăm ai tiê kâo djŏ kơ klei hŏng phung anak mnuih, Aê Diê lông dlăng digơ̆ čiăng bi êdah kơ digơ̆ thâo digơ̆ jing knŏng msĕ si hlô mnơ̆ng.
Kyuadah klei knhal tuč kơ phung anak mnuih leh anăn knhal tuč kơ hlô mnơ̆ng jing msĕ; msĕ si sa čô mnuih djiê, hlô mnơ̆ng djiê msĕ snăn mơh. Jih jang diñu mâo êwa msĕ, leh anăn mnuih amâo mâo klei jăk hĭn kơ hlô mnơ̆ng ôh, kyuadah jih jang jing klei hơăi mang.
Jih jang nao kơ sa bĭt anôk; jih jang kbiă leh mơ̆ng ƀruih lăn, leh anăn jih jang srăng lŏ wĭt kơ ƀruih lăn mơh.
Hlei thâo thâodah mngăt mnuih đĭ phă dlông leh anăn mngăt hlô mnơ̆ng trŭn phă gŭ lăn ala?
Snăn kâo ƀuh leh amâo mâo klei jăk hĭn ôh knŏng tơdah sa čô mnuih srăng mơak hŏng bruă ñu, kyuadah klei anăn pioh kơ ñu. Hlei dưi brei ñu ƀuh ya klei srăng truh êdei kơ ñu?
Lŏ sa bliư̆ kâo ƀuh jih jang klei ktư̆ juă arăng ngă ti gŭ yang hruê. Kâo ƀuh êa ală phung arăng ktư̆ juă, leh anăn amâo mâo pô bi juh digơ̆ ôh! Phung ktư̆ juă digơ̆ mâo klei dưi, leh anăn amâo mâo pô bi juh digơ̆ ôh.
Kâo yap phung djiê leh mâo klei jăk hĭn kơ phung ăt dôk hdĭp;
ƀiădah pô jăk hĭn kơ jih dua jing pô ka tuôm jing ôh, leh anăn amâo tuôm ƀuh ôh klei jhat arăng ngă ti gŭ yang hruê.
Leh anăn kâo ƀuh leh jih jang klei suăi leh anăn klei mbruă kbiă hriê mơ̆ng klei tluh kơ pô riêng gah ñu. Klei anăn msĕ mơh jing klei hơăi mang leh anăn klei tiŏ angĭn.
Mnuih mluk kuăl kngan ñu leh anăn ƀơ̆ng kđeh ñu pô.
Jăk hĭn sa ƀĕ kngan bŏ leh anăn mâo klei êđăp ênang hŏng dua ƀĕ kngan bŏ hŏng klei suăi leh anăn klei tiŏ angĭn.+
Lŏ sa bliư̆ kâo ƀuh klei hơăi mang ti gŭ yang hruê:
sa čô mnuih asei hjăn, kăn mâo anak êkei leh anăn ayŏng adei rei, ƀiădah klei suăi ñu amâo mâo knhal ôh, leh anăn ală ñu amâo tuôm hrăp ôh hŏng klei mdrŏng sah, tơl ñu êmuh, “Kơ hlei pô kâo mă bruă suăi, leh anăn bi mkhư̆ klei bi mơak kơ kâo pô?” Klei anăn msĕ mơh jing klei hơăi mang leh anăn bruă amâo mâo mơak ôh.
Dua čô jing jăk hĭn kơ sa čô, kyuadah diñu mâo klei mưn jăk kơ klei suăi diñu.
Kyuadah tơdah sa čô lĕ buh, sa čô mkăn srăng bi kơrŭ găp ñu; ƀiădah knap mñai yơh kơ pô dôk hjăn tơdah ñu lĕ buh, amâo mâo pô mkăn bi kơrŭ ñu ôh.
Msĕ mơh tơdah dua čô đih mbĭt, diñu mâo klei mđao, ƀiădah si sa čô dôk hjăn dưi mâo klei mđao lĕ?
Leh anăn wăt tơdah sa čô mâo klei dưi hŏng pô dôk hjăn, dua čô dưi bi kdơ̆ng hŏng ñu. Klei kuĭ mâo tlâo pha amâo djăl tloh ôh.
Sa čô hlăk ai ƀun ƀin leh anăn thâo mĭn jing jăk hĭn kơ sa čô mtao mduôn leh anăn mluk, amâo lŏ tŭ ôh klei kčĕ,
wăt tơdah ñu kbiă mơ̆ng war mnă đĭ kơ jhưng mtao, amâodah hlăm buôn ala mtao ñu pô arăng kkiêng kơ ñu ƀun ƀin.
Kâo ƀuh leh jih jang phung hdĭp kpư̆ hiu ti gŭ yang hruê, msĕ mơh tui hlue hlăk ai anăn srăng hrô ñu;
amâo dưi yap ôh jih jang phung ƀuôn sang ñu. Ƀiădah phung truh êdei hĭn amâo srăng hơ̆k mơak hŏng ñu ôh. Sĭt nik klei anăn msĕ mơh jing klei hơăi mang leh anăn klei tiŏ angĭn.
Răng bĕ kơ knhuang ih tơdah ih nao kơ Sang Aê Diê; nao giăm čiăng dôk hmư̆ jing jăk hĭn kơ myơr mnơ̆ng ngă yang msĕ si phung mluk myơr; kyuadah diñu amâo thâo ôh kơ klei diñu ngă jing soh.
Đăm ruăt blŭ ôh, kăn brei ai tiê diih ruăt pia boh blŭ ti anăp Aê Diê rei, kyuadah Aê Diê dôk hlăm adiê, leh anăn diih dôk ti lăn ala; snăn mơh brei boh blŭ diih jing ƀiă.
Mơ̆ng klei mĭn lu đei kơ bruă, bi mjing klei êpei, mơ̆ng klei blŭ lu đei bi kbiă klei blŭ mluk.
Tơdah diih ƀuăn sa klei kơ Aê Diê, đăm lŏ bi kdung hruê bi sĭt klei anăn ôh, kyuadah Aê Diê amâo mơak ôh hŏng phung mluk. Bi sĭt bĕ ya klei diih ƀuăn.
Jăk hĭn ih amâo tuôm ƀuăn ôh hŏng klei ih ƀuăn leh ƀiădah amâo bi sĭt ôh.
Đăm brei ƀăng êgei ih atăt ih kơ klei soh ôh, leh anăn đăm lač ôh ti anăp dĭng buăl Aê Diê klei ƀuăn anăn jing soh leh. Ya yuôm brei Aê Diê ăl kơ asăp ih blŭ, leh anăn bi rai bruă kngan ih ngă?
Kyuadah lu klei êpei leh anăn lu boh blŭ amâo yuôm jing hơăi mang; ƀiădah brei ih huĭ bĕ kơ Aê Diê.
Tơdah diih ƀuh hlăm sa boh čar arăng ktư̆ juă phung ƀun ƀin leh anăn gao leh klei kpă leh anăn klei djŏ, đăm bi kngăr ôh kơ klei anăn. Kyuadah sa čô khua prŏng ăt mâo khua prŏng hĭn ksiêm ñu, leh anăn ăt mâo pô prŏng hĭn mơh kiă kriê diñu.
Jih jang mnuih mă boh mơ̆ng hma, leh anăn mtao msĕ mơh mă boh anăn.
Hlei pô khăp kơ prăk amâo srăng hrăp hŏng prăk ôh, kăn pô khăp kơ klei mdrŏng srăng hrăp hŏng klei čăt đĭ rei; klei anăn msĕ mơh jing klei hơăi mang.
Tơdah mnơ̆ng ƀơ̆ng huă đĭ lu, phung ƀơ̆ng dŏ anăn jing lu mơh; leh anăn ya jing boh tŭ dưn kơ pô mâo mnơ̆ng knŏng dôk dlăng hŏng ală ñu dŭm anăn yơh?
Pô mă bruă suăi pĭt jăk snăk, thâodah ñu huă ƀơ̆ng ƀiă amâodah lu; ƀiădah mnơ̆ng lu phung mdrŏng mâo, amâo brei ñu pĭt ôh.
Mâo sa klei jhat kjham kâo ƀuh leh ti gŭ yang hruê: arăng pioh klei mdrŏng kơ pô jing klei bi jhat kơ pô,
leh anăn klei mdrŏng luč kyuadah bruă ñu ngă amâo jing; leh anăn ñu jing ama kơ sa čô anak êkei, ƀiădah ñu amâo mâo sa mnơ̆ng brei kơ gơ̆ ôh.
Msĕ si ñu kbiă mơ̆ng tian amĭ ñu, ñu srăng đuĕ nao lưng mlŭn msĕ si ñu hriê leh, leh anăn amâo srăng djă ba sa mnơ̆ng ôh mơ̆ng bruă suăi ñu.
Klei anei msĕ mơh jing klei jhat kjham: msĕ si ñu hriê leh, msĕ snăn mơh ñu srăng đuĕ nao, leh anăn ya boh tŭ dưn ñu mâo kyua ñu mă bruă suăi leh tiŏ angĭn,
leh anăn dôk hdĭp jih hruê ñu hlăm klei mmăt, leh anăn klei ênguôt, hlăm lu klei rŭng răng, klei ruă duam, leh anăn klei hƀlŏk?
Nĕ anei, klei kâo ƀuh leh jing jăk leh anăn djŏ jing klei huă ƀơ̆ng mnăm leh anăn mâo klei mơak hŏng jih jang bruă ñu ngă leh ti gŭ yang hruê êjai ƀiă hruê ñu dôk hdĭp Aê Diê brei leh kơ ñu, kyuadah klei anăn bi kčah leh kơ ñu.
Grăp čô mnuih Aê Diê ñu brei leh klei mdrŏng, lu ngăn dŏ, leh anăn klei dưi yua digơ̆, srăng mă tŭ kdrêč djŏ kơ ñu leh anăn mâo klei mơak hlăm bruă ñu — anăn jing sa klei dŏ Aê Diê brei.
Ñu amâo srăng hdơr mĭn lu ôh kơ hruê ñu dôk hdĭp, kyuadah Aê Diê tuh klei hơ̆k mơak hlăm ai tiê ñu.
Mâo sa klei jhat kâo ƀuh leh ti gŭ yang hruê, klei anăn bi ktrŏ jih jang mnuih:
mâo sa čô mnuih Aê Diê brei leh klei mdrŏng, lu ngăn dŏ, leh anăn klei mpŭ, tơl ñu amâo kƀah sa mta mnơ̆ng ôh tui si ñu čiăng, ƀiădah Aê Diê amâo brei kơ ñu dưi yua dŏ anăn ôh, ƀiădah sa čô tue yua hĕ dŏ anăn, jing klei hơăi mang, jing klei bi knap êdi.
Tơdah sa čô mnuih mâo sa êtuh čô anak leh anăn dôk hdĭp lu thŭn, ƀiădah ñu amâo mâo yua ôh mnơ̆ng jăk bi mơak kơ klei hdĭp, leh anăn msĕ mơh kăn mâo klei dơr jăk rei, kâo mĭn sa čô anak arăng proh jing jăk hĭn kơ ñu.
Kyuadah anak arăng proh anăn truh kơ klei hơăi mang leh anăn đuĕ nao kơ anôk mmăt, leh anăn hlăm anôk mmăt arăng amâo lŏ hdơr kơ ñu ôh.
Êbeh hĭn kơ anăn ñu amâo tuôm ƀuh yang hruê amâodah thâo kral sa mta mnơ̆ng ôh, ƀiădah ñu mâo klei mdei; bi mnuih anăn amâo mâo ôh.
Wăt tơdah ñu srăng dôk hdĭp dua êbâo thŭn ƀiădah amâo mâo klei jăk mơak ôh — amâo djŏ hĕ jih jang nao kơ sa bĭt anôk?
Jih jang bruă mnuih ngă pioh kơ ƀăng êgei ñu, ƀiădah klei ñu čiăng ƀơ̆ng amâo thâo hrăp ôh.
Kyuadah ya klei jăk hĭn sa čô mnuih thâo mĭn mâo êbeh hĭn kơ pô mluk? Leh anăn ya mnơ̆ng sa čô mnuih ƀun mâo kyua ñu thâo dôk jăk ti anăp phung hdĭp?
Jing jăk hĭn dôk mơak hŏng mnơ̆ng ală ih ƀuh kơ klei tluh pliă plia. Klei anăn msĕ mơh jing klei hơăi mang, leh anăn klei tiŏ angĭn.
Ya mnơ̆ng mâo leh arăng bi anăn leh, leh anăn arăng thâo leh si mnuih jing, leh anăn ñu amâo dưi bi tăng ôh hŏng sa čô ktang hĭn kơ ñu.
Êjai blŭ lu hĭn, jing hơăi mang hĭn mơh, leh anăn ya klei jăk hĭn kơ mnuih kyua klei anăn?
Kyuadah hlei thâo ya jing jăk kơ mnuih êjai ñu dôk hdĭp bhiâo hlăm klei hdĭp hơăi mang ñu, êgao tuč msĕ si êyui? Kyuadah hlei pô dưi hưn kơ mnuih klei srăng truh êdei kơ ñu ti gŭ yang hruê?
Sa anăn hing ang jăk jing jăk hĭn kơ êa mñak yuôm, leh anăn hruê djiê jing jăk hĭn kơ hruê kkiêng.
Jing jăk hĭn nao kơ sang kơŭ kyăm hŏng nao kơ sang klei huă mnăm. Kyuadah klei djiê jing klei knhal tuč kơ jih jang mnuih, leh anăn phung hdĭp srăng hdơr mĭn kơ klei anăn.
Klei ênguôt jing jăk hĭn kơ klei tlao, kyuadah hŏng ƀô̆ mta ênguôt ai tiê mâo klei mơak.
Ai tiê pô thâo mĭn dôk hlăm sang kơŭ kyăm; ƀiădah ai tiê phung mluk dôk hlăm sang hlăp.
Jăk hĭn kơ sa čô mnuih dôk hmư̆ klei phung thâo mĭn ƀuah hŏng dôk hmư̆ klei phung mluk mmuñ.
Kyuadah msĕ si ênai pui ƀơ̆ng êruê ti gŭ gŏ, msĕ snăn mơh klei phung mluk tlao hơ̆k; klei anăn msĕ mơh jing klei hơăi mang.
Sĭt nik klei ktư̆ juă brei pô thâo mĭn jing hĕ mnuih mluk, leh anăn ngăn sun bi msoh kơ ai tiê.
Klei knhal tuč sa klei jing jăk hĭn kơ klei mphŭn dơ̆ng, leh anăn klei thâo gĭr jing jăk hĭn kơ klei mgao.
Đăm ruăt ngêñ ôh, kyuadah klei ngêñ dôk hlăm ai tiê phung mluk.
Đăm lač ôh, “Si ngă ênuk mphŭn dô jing jăk hĭn kơ ênuk anei?” Kyuadah amâo djŏ ôh jing hŏng klei thâo mĭn êmuh klei anăn.
Klei thâo mĭn jing jăk msĕ si ngăn dưn, sa klei tŭ dưn kơ phung ƀuh yang hruê.
Klei thâo mĭn dưi mgang msĕ si prăk dưi mgang; leh anăn klei tŭ dưn mơ̆ng klei thâo săng jing snei: klei thâo mĭn anăn mgang klei hdĭp pô mâo klei thâo mĭn.
Ksiêm bĕ bruă Aê Diê ngă leh: Hlei dưi bi kpă mnơ̆ng Aê Diê mjing wê leh?
Êjai hruê mâo klei čăt đĭ hơ̆k mơak bĕ, leh anăn hlăm hruê mâo klei knap mñai ksiêm mĭn bĕ; Aê Diê sơăi mjing leh jih dua klei anăn, čiăng kơ mnuih amâo dưi thâo ôh ya klei srăng truh kơ ñu êdei.
Hlăm klei hdĭp hơăi mang kâo, kâo ƀuh leh jih jang klei: mâo sa čô mnuih kpă rai tuč hlăm klei kpă ênô ñu, leh anăn mâo sa čô mnuih ƀai bi sui klei hdĭp ñu hlăm klei ngă jhat.
Đăm jing kpă êgao hnơ̆ng ôh, leh anăn đăm mjing ih pô thâo mĭn đei ôh; ya yuôm ih bi rai ih pô lĕ?
Đăm jing ƀai êgao hnơ̆ng ôh, kăn jing sa čô mluk rei; ya yuôm ih djiê êlâo hruê bi kčah?
Jing jăk kơ ih kơ̆ng klei anei, leh anăn amâo phưi klei mkăn; kyuadah mnuih huĭ mpŭ kơ Aê Diê srăng mâo klei dưi hlăm jih dua.
Klei thâo mĭn brei klei ktang kơ mnuih thâo mĭn kdlưn hĭn kơ pluh čô khua kiă kriê hlăm sa boh ƀuôn.
Sĭt nik ti lăn ala amâo mâo ôh sa čô mnuih kpă ênô, pô ngă jăk leh anăn amâo tuôm ngă soh ôh.
Đăm mđing ôh kơ jih jang klei phung mnuih lač, huĭdah ih hmư̆ dĭng buăl ih tăm pah kơ ih;
kyuadah ai tiê ih pô thâo leh mâo lu bliư̆ ih tuôm tăm pah leh kơ phung mkăn.
Kâo lông dlăng leh hŏng klei thâo mĭn jih jang klei anei; kâo lač: “Kâo srăng jing thâo mĭn”, ƀiădah klei thâo mĭn jing kbưi hŏng kâo.
Ñu jing kbưi, êlam, êlam snăk, hlei pô dưi thâo săng klei anăn?
Kâo pioh klei mĭn čiăng thâo leh anăn tui duah čiăng ƀuh klei thâo mĭn leh anăn klei mblang kơ jih jang mnơ̆ng, leh anăn čiăng thâo klei ƀai mơ̆ng klei mluk, leh anăn klei mluk jing klei khŏ.
Kâo ƀuh leh mâo klei ênguôt ktrŏ hĭn kơ klei djiê, jing sa čô mniê mâo ai tiê mnêč leh anăn thâo mplư, leh anăn kngan ñu jing sa klei săng đai; pô bi mơak kơ Aê Diê dưi tlaih mơ̆ng ñu, ƀiădah ñu dưi mâo mă mnuih soh.
Khua Pô Mtô lač, nĕ anei klei kâo ƀuh: Ksiêm sa klei hŏng sa klei mkăn dưi ƀuh klei mblang,
klei anăn klei mĭn kâo duah nanao, ƀiădah amâo thâo ƀuh ôh. Ti krah sa êbâo čô êkei kâo ƀuh sa čô kpă, ƀiădah kâo amâo ƀuh ôh sa čô mniê kpă ti krah jih jang phung mniê.
Nĕ anei, knŏng klei anei kâo ƀuh, Aê Diê mjing leh mnuih kpă, ƀiădah diñu tui duah lu klei wê.
Hlei pô jing msĕ si sa čô mnuih thâo mĭn? Leh anăn hlei pô dưi mblang sa klei? Klei thâo mĭn sa čô mnuih brei ƀô̆ mta ñu jing mngač, leh anăn bi mlih hĕ klei khăng ƀô̆ mta ñu.
Gưt bĕ klei mtao mtă, kyua klei ih kat asei ti anăp Aê Diê.
Đăm ruăt đuĕ mơ̆ng anăp mtao ôh, đăm bi mguôp hŏng klei ƀai ôh, kyuadah ñu ngă tui si ñu čiăng.
Kyuadah klei mtao blŭ mâo kơhưm, hlei dưi lač kơ ñu, “Ya ih ngă?”
Hlei pô gưt kơ klei ñu mtă amâo srăng tuôm hŏng klei jhat ôh, leh anăn klei mĭn sa čô mnuih thâo mĭn srăng thâo mmông găl leh anăn hdră êlan ngă.
Kyuadah jih jang klei mâo mmông găl leh anăn hdră êlan sơăi, wăt tơdah klei rŭng răng kơ mnuih jing ktrŏ kơ ñu.
Kyuadah ñu amâo thâo ôh ya klei srăng truh, kyuadah hlei dưi hưn kơ ñu ya klei srăng jing?
Amâo mâo ôh sa čô mnuih mâo klei myang dưi djă pioh mngăt ñu, amâodah mâo klei dưi hngah klei djiê; arăng amâo dưi đuĕ mơ̆ng klei bi blah ôh, kăn klei ƀai dưi bi mtlaih rei phung ngă klei ƀai.
Kâo ƀuh leh jih klei anăn êjai kâo dôk ksiêm mĭn kơ jih jang klei arăng ngă ti gŭ yang hruê, tăp năng mnuih ngă khua kơ mnuih mkăn, klei anăn bi jhat kơ diñu.
Kâo ƀuh arăng dơr phung mnuih ƀai; mphŭn dô diñu khăng êrô mŭt leh anăn kbiă mơ̆ng anôk doh jăk, leh anăn arăng bi mni leh kơ diñu hlăm ƀuôn anôk diñu ngă klei anăn. Klei anăn msĕ mơh jing klei hơăi mang.
Tơdah klei phat kđi kơ klei jhat arăng ngă leh amâo truh djăl ôh, ai tiê phung anak mnuih bŏ hŏng klei čiăng ngă jhat.
Wăt tơdah sa čô soh ngă klei jhat sa êtuh bliư̆ leh anăn bi sui klei hdĭp ñu, ăt kâo thâo klei truh kơ phung huĭ mpŭ kơ Aê Diê srăng jing jăk hĭn, kyuadah diñu huĭ mpŭ ti anăp Aê Diê.
Ƀiădah klei truh kơ phung ƀai amâo srăng jing jăk ôh, kăn ñu srăng bi sui hruê ñu dôk hdĭp msĕ si êyui rei, kyuadah ñu amâo huĭ mpŭ ôh ti anăp Aê Diê.
Mâo sa klei jing hơăi mang truh ti lăn ala: mâo phung kpă mâo klei bi kmhal năng djŏ kơ phung ƀai; leh anăn mâo phung ƀai mâo klei mưn năng djŏ kơ phung kpă. Kâo lač klei anăn msĕ mơh jing klei hơăi mang.
Snăn kâo bi mni kơ klei hơ̆k mơak, kyuadah mnuih amâo mâo klei jăk hĭn ôh ti gŭ yang hruê, knŏng ƀơ̆ng huă, mnăm, leh anăn bi mơak kơ ñu pô, kyuadah klei anăn srăng dôk mbĭt hŏng ñu hlăm bruă ñu mă êjai jih hruê ñu dôk hdĭp Aê Diê brei kơ ñu ti gŭ yang hruê.
Tơdah kâo pioh klei mĭn kâo čiăng thâo săng klei thâo mĭn, leh anăn čiăng ƀuh bruă arăng ngă ti lăn ala, wăt êjai hruê amâodah mlam ală arăng amâo thâo pĭt ôh,
kâo ƀuh leh jih klei Aê Diê ngă leh. Mnuih amâo dưi thâo săng ôh jih klei truh ti gŭ yang hruê. Wăt tơdah mnuih mă bruă duah klei anăn, ñu amâo srăng thâo săng ôh; wăt tơdah sa čô mnuih thâo mĭn, mĭndah ñu thâo săng, ƀiădah ñu amâo dưi thâo săng klei anăn ôh.
Jih klei anăn kâo pioh hlăm ai tiê êjai dôk ksiêm jih jang, si mnuih kpă ênô leh anăn mnuih thâo mĭn leh anăn klei diñu ngă dôk hlăm kngan Aê Diê; thâodah jing klei khăp amâodah klei bi êmut, mnuih amâo thâo ôh ya srăng truh kơ ñu.
Jih jang klei srăng truh kơ diñu êdei jing klei hơăi mang, kyuadah mâo sa klei knhal tuč truh kơ jih jang, kơ phung mnuih kpă ênô msĕ kơ phung ƀai, kơ phung jăk msĕ kơ phung jhat, kơ phung doh msĕ kơ phung čhŏ, kơ phung myơr mnơ̆ng ngă yang msĕ kơ phung amâo myơr ôh. Msĕ si mnuih jăk jing, msĕ snăn mơh mnuih jhat jing; leh anăn hlei pô kat asei jing msĕ si pô amâo kat asei ôh.
Anei jing sa klei jhat hlăm jih jang klei arăng ngă ti gŭ yang hruê: sa klei knhal tuč truh kơ jih jang; msĕ mơh ai tiê phung mnuih bŏ hŏng klei jhat, leh anăn klei mluk dôk hlăm ai tiê diñu êjai diñu dôk hdĭp, leh klei anăn diñu nao kơ anôk phung djiê.
Ƀiădah pô bi mguôp hŏng jih jang phung hdĭp mâo klei čang hmăng, kyuadah sa drei asâo hdĭp jing jăk hĭn kơ sa drei êmông gu djiê leh.
Kyuadah phung hdĭp thâo kơ diñu srăng djiê, ƀiădah phung djiê leh amâo thâo sa mta klei ôh. Diñu amâo lŏ mâo klei mưn ôh, leh anăn arăng amâo lŏ hdơr kơ diñu ôh.
Klei diñu khăp, klei diñu bi êmut, leh anăn klei diñu tluh rai tuč leh, leh anăn diñu amâo lŏ mâo sa kdrêč ôh hlăm jih klei arăng ngă ti gŭ yang hruê.
Nao huă ƀơ̆ng bĕ hŏng klei mơak, leh anăn mnăm kpiê ih hŏng ai tiê hơ̆k, kyuadah Aê Diê tŭ leh klei ih ngă.
Brei čhum ao ih jing kô̆ nanao, đăm brei boh kŏ ih kƀah êa mñak ôh.
Dôk hdĭp hơ̆k mơak bĕ hŏng mô̆ ih khăp jih jang hruê ih dôk hdĭp hơăi mang Aê Diê brei leh kơ ih ti gŭ yang hruê, kyuadah anăn jing kdrêč bi mbha kơ ih hlăm klei hdĭp leh anăn hlăm bruă ih ngă suăi ti gŭ yang hruê.
Ya klei kngan ih ngă, ngă bĕ klei anăn hŏng jih klei ktang ih, kyuadah amâo mâo ôh bruă amâodah klei mĭn amâodah klei thâo săng amâodah klei thâo mĭn hlăm Ƀuôn Phung Djiê, kơ anôk anăn ih srăng nao.
Kâo lŏ ƀuh lu klei truh mkăn ti gŭ yang hruê: klei êran pral amâo dưi hlăm klei bi lông ôh, kăn klei ktang dưi hlăm klei bi blah rei, kăn mnơ̆ng ƀơ̆ng huă pioh knŏng kơ phung thâo mĭn rei, kăn klei mdrŏng pioh kơ pô thâo săng rei, kăn klei dưi pioh kơ pô mbruă rei; ƀiădah hruê găl leh anăn klei myun truh kơ jih jang diñu.
Kyuadah mnuih amâo thâo ôh hruê ñu djiê. Msĕ si kan djŏ đrư̆ leh anăn čĭm djŏ ñuăl, msĕ snăn mơh phung anak mnuih djŏ kđông ti hruê jhat, truh bhiâo riâo rit kơ diñu.
Msĕ mơh kâo ƀuh leh klei bi hmô anei kơ klei thâo mĭn ti gŭ yang hruê, leh anăn klei anăn kâo mĭn jing prŏng.
Mâo sa boh ƀuôn điêt mâo mnuih ƀiă dôk tinăn; leh anăn sa čô mtao prŏng hriê ngă kơ ƀuôn anăn leh anăn wang jŭm čiăng mă ƀuôn anăn.
Ƀiădah mâo hlăm ƀuôn anăn sa čô mnuih ƀun ƀin thâo mĭn, leh anăn hŏng klei thâo mĭn ñu, ñu bi mtlaih ƀuôn anăn. Ƀiădah amâo mâo pô hdơr ôh kơ mnuih ƀun ƀin anăn.
Snăn kâo lač, klei thâo mĭn jing jăk hĭn kơ klei ktang, wăt tơdah arăng amâo uêñ ôh kơ klei thâo mĭn mnuih ƀun ƀin anăn, leh anăn arăng amâo lŏ gưt klei ñu blŭ ôh.
Klei phung thâo mĭn blŭ arăng dôk hmư̆ hlăm klei kriêp ñăt jing jăk hĭn kơ klei sa čô mtao ur ti krah phung mluk.
Klei thâo mĭn jing jăk hĭn kơ lu mnơ̆ng bi blah, ƀiădah sa čô mnuih soh bi rai lu bruă jăk.
Klei anei truh hlăm ênuk Y-Asuêrus, pô kiă kriê sa êtuh dua pluh kjuh boh čar mơ̆ng čar Klơ̆ng truh kơ čar Êthiôpi,
Tơdah mtao Asuêrus dôk gŭ ti jhưng mtao ñu hlăm ƀuôn Susa, ƀuôn akŏ,
hlăm thŭn tal tlâo ñu kiă kriê, ñu mkra sa klei huă mnăm prŏng kơ jih jang phung khua ñu leh anăn phung dĭng buăl ñu, phung khua kahan čar Persơ, čar Mêdơ, leh anăn phung mdrŏng leh anăn phung khua čar dôk ti anăp ñu.
Ñu bi êdah klei mdrŏng klei guh kơang ƀuôn ala mtao ñu leh anăn klei kdrăm kơah prŏng ñu êjai sa êtuh sa păn pluh hruê.
Tơdah hruê anăn ruê̆ leh, mtao mkra kơ jih jang phung ƀuôn sang dôk tinăn hlăm ƀuôn Susa ƀuôn akŏ, phung prŏng wăt điêt, sa klei huă mnăm prŏng êjai kjuh hruê hlăm war mnga wăl sang mtao.
Mâo čhiăm phiang kô̆ ngă hŏng kpaih, leh anăn čhiăm phiang piơk kă hŏng klei kbuă điêt aruăt leh anăn hrah jŭ ti kwang prăk leh anăn kmeh boh tâo marbrơ. Mâo msĕ mơh jhưng pĭt mah leh anăn prăk ti tria ngă hŏng boh tâo điêt pôrphiri, marbrơ, añŭ, leh anăn boh tâo yuôm.
Arăng mdơ̆ng mnơ̆ng mnăm hŏng kčok mah, kčok lu mta mdê mdê, leh anăn mâo kpiê mtao lu lĭn tui si klei kmah mtao.
Klei mnăm jing tui si klei bhiăn, arăng amâo mgô̆ ôh; kyuadah mtao mtă leh kơ jih jang phung khua hlăm sang mtao ñu brei ngă tui si grăp čô čiăng.
Msĕ mơh Mtao Mniê H'Wasti mkra sa klei huă mnăm prŏng kơ phung mniê hlăm sang mtao Asuêrus.
Ti hruê tal kjuh, tơdah ai tiê mtao mơak leh hŏng kpiê ñu mtă kơ Y-Mêhuman, Y-Bistha, Y-Harbôna, Y-Biktha, Y-Abaktha, Y-Sêthar, leh anăn Y-Karkas, kjuh čô dĭng buăl kriâo mă bruă hlăm adŭ Mtao Asuêrus,
brei atăt Mtao Mniê H'Wasti ti anăp mtao hŏng đuôn mtao gơ̆, čiăng bi êdah klei siam gơ̆ kơ phung ƀuôn sang leh anăn kơ phung khua; kyuadah gơ̆ jing siam kơ arăng dlăng.
Ƀiădah Mtao Mniê H'Wasti hngah nao tui si klei mtao mtă hŏng phung dĭng buăl kriâo. Kyua klei anăn mtao ăl snăk leh anăn čuh ai ngêñ.
Mtao lač kơ phung knhâo, phung thâo kral lu klei bhiăn — kyuadah snei klei mtao mưng ngă hŏng jih jang phung thâo klei bhiăn leh anăn klei phat kđi,
phung êkei giăm kơ ñu mâo Y-Karsêna, Y-Sêthar, Y-Atmatha, Y-Tarsis, Y-Mêres, Y-Marsêna, leh anăn Y-Mêmukan, kjuh čô khua čar Persơ leh anăn Mêdơ, phung ƀuh ƀô̆ mta mtao leh anăn dôk mrô sa hlăm ƀuôn ala mtao: —
“Tui si klei bhiăn ya arăng srăng ngă kơ Mtao Mniê H'Wasti, kyuadah gơ̆ amâo ngă ôh klei mtao Asuêrus mtă hŏng phung dĭng buăl kriâo?”
Y-Mêmukan lač ti anăp mtao leh anăn phung khua, “Amâo djŏ knŏng hjăn kơ mtao ôh Mtao Mniê H'Wasti ngă leh klei amâo djŏ, ƀiădah msĕ mơh wăt kơ jih jang phung khua, leh anăn kơ jih jang phung ƀuôn sang dôk hlăm jih jang čar Mtao Asuêrus.
Kyuadah klei mtao mniê ngă anei arăng srăng hưn kơ jih jang phung mniê thâo, leh anăn srăng brei digơ̆ dlăng kơ ung digơ̆ hŏng klei bi êmut, kyuadah digơ̆ srăng lač, ‘Mtao Asuêrus mtă kơ Mtao Mniê H'Wasti brei arăng atăt ba gơ̆ ti anăp ñu, ƀiădah gơ̆ amâo hriê ôh.’
Hruê anei phung mniê čar Persơ leh anăn čar Mêdơ hmư̆ leh kơ klei mtao mniê ngă srăng ngă klei bi kdơ̆ng kơ jih jang phung khua ti gŭ mtao, leh anăn srăng mâo lu klei bi êmut leh anăn klei ngêñ.
Tơdah mtao mĭn jăk, brei mtao mtă sa klei, leh anăn brei arăng čih klei mtă anăn hlăm klei bhiăn phung Persơ leh anăn phung Mêdơ čiăng đăm arăng dưi bi mlih ôh, kơ H'Wasti amâo dưi lŏ hriê ti anăp Mtao Asuêrus ôh; leh anăn brei mtao jao klei jing mtao mniê kơ pô mkăn jăk hĭn kơ gơ̆.
Snăn, tơdah klei mtao mtă arăng hưn leh tar ƀar ƀuôn ala mtao ñu, kyuadah ƀuôn ala mtao jing prŏng, jih jang mniê srăng mpŭ kơ ung diñu, prŏng wăt điêt.”
Klei kčĕ anăn bi mơak kơ mtao leh anăn kơ phung khua, leh anăn mtao ngă tui si klei Y-Mêmukan kčĕ.
Ñu mơĭt hră kơ jih jang čar hlăm ƀuôn ala mtao kơ grăp boh čar tui si klei čih čar anăn, leh anăn kơ grăp phung ƀuôn sang tui si klei blŭ digơ̆ pô, čiăng kơ grăp čô êkei jing khua hlăm sang ñu pô, leh anăn blŭ tui si klei blŭ phung ƀuôn sang ñu.
Mtao Asuêrus rĭng jia hlăm čar wăt hlăm čar hang êa ksĭ.
Jih jang bruă klei dưi klei ktang, leh anăn jih klei yăl dliê kơ klei mpŭ prŏng kơ Y-Môrdêkai mtao bi mđĭ ñu leh, amâo djŏ hĕ arăng čih hlăm hdruôm hră Klei Yăl Dliê kơ Bruă Phung Mtao Čar Mêdơ leh anăn Čar Persơ?
Kyuadah Y-Môrdêkai êkei Yuđa jing pô mrô sa ti gŭ mtao Asuêrus, ñu jing prŏng ti krah phung Yuđa, leh anăn lu hlăm phung ayŏng adei ñu khăp kơ ñu, kyuadah ñu duah ngă nanao klei jăk kơ phung ƀuôn sang ñu leh anăn blŭ klei êđăp ênang kơ jih jang phung Yuđa.
Êdei kơ klei anăn, tơdah klei Mtao Asuêrus ngêñ hlao leh, ñu hdơr kơ H'Wasti kơ klei gơ̆ ngă leh, leh anăn klei ñu mtă leh djŏ kơ gơ̆.
Phung dĭng buăl mtao kăp đru ñu lač, “Brei arăng duah kơ mtao phung mniê êra hrông siam.
Leh anăn brei mtao mdưm phung khua hlăm jih jang čar ƀuôn ala mtao ñu čiăng bi kƀĭn jih jang phung mniê êra hrông siam kơ sang pioh phung mô̆ hjŭng ñu hlăm ƀuôn Susa buôn mtao, ti gŭ klei Y-Hêgai dĭng buăl kriâo kơ mtao răng kriê, pô răng kriê phung mniê. Leh anăn brei arăng bi mbha djăp mta mnơ̆ng pioh bi msiam digơ̆.
Brei mniê êra pô mtao khăp hĭn kơ jih jang jing mtao mniê hrô H'Wasti.” Klei anăn bi mơak kơ mtao, leh anăn ñu ngă snăn.
Mâo sa čô Yuđa hlăm ƀuôn Susa, anăn gơ̆ Y-Môrdêkai, anak êkei Y-Jar, čô Y-Simei, čĕ Y-Kis, sa čô Benjamin,
pô arăng atăt mơ̆ng ƀuôn Yêrusalem mbĭt hŏng phung mnă arăng atăt ba mbĭt hŏng Y-Jêkônia mtao Yuđa, pô Y-Nebukatnetsar mtao Ƀaƀilôn atăt ba leh.
Y-Môrdêkai rông ba leh H'Hadasa, lŏ bi anăn H'Êsther, anak mniê amiêt ñu, kyuadah H'Êsther amâo mâo ama, kăn mâo amĭ rei. Mniê êra anăn siam leh anăn kƀăt. Tơdah amĭ ama gơ̆ djiê leh, Y-Môrdêkai rông ba gơ̆ jing kơ anak mniê ñu pô.
Snăn tơdah arăng hưn klei mtao mtă leh anăn klei bhiăn anăn, leh anăn tơdah mâo lu phung mniê êra bi kƀĭn leh ti ƀuôn Susa ƀuôn akŏ ti gŭ klei Y-Hêgai răng kriê, arăng mă ba msĕ mơh H'Êsther kơ sang mtao brei Y-Hêgai răng kriê gơ̆, pô mâo bruă răng kriê phung mniê.
Mniê êra anăn bi mơak kơ Y-Hêgai leh anăn mâo klei pap ti anăp ală ñu. Ñu brei djăl mtam êa mñak leh anăn mnơ̆ng ƀơ̆ng huă kơ gơ̆, wăt kjuh čô dĭng buăl mniê jăk hĭn mơ̆ng sang mtao, leh anăn brei gơ̆ leh anăn phung dĭng buăl mniê gơ̆ đĭ kơ anôk jăk hĭn hlăm sang phung mniê.
H'Êsther amâo brei arăng thâo ôh phung ƀuôn sang amâodah găp djuê ñu, kyuadah Y-Môrdêkai mtă leh kơ gơ̆ đăm brei arăng thâo klei anăn ôh.
Grăp hruê Y-Môrdêkai êbat ti anăp hlăm wăl sang phung mniê, čiăng thâo klei truh kơ H'Êsther.
Tơdah truh wir kơ grăp čô mniê êra nao kơ Mtao Asuêrus tơdah ruê̆ leh pluh dua mlan ngă klei mprăp kơ phung mniê, kyuadah anăn jing yan pioh kơ klei bi siam, năm mlan hŏng êa mñak mir leh anăn năm mlan hŏng mnơ̆ng ƀâo mngưi leh anăn hŏng êa mñak pioh kơ phung mniê —
tơdah mniê êra mŭt ti anăp mtao tui si klei bhiăn anei, arăng brei kơ ñu ya mnơ̆ng ñu čiăng djă ba mbĭt hŏng ñu mơ̆ng sang phung mniê truh kơ sang mtao.
Ti tlam ñu nao, leh anăn ti aguah ñu wĭt kơ sang phung mniê tal dua ti gŭ klei kiă kriê Y-Sasgas dĭng buăl kriâo kơ mtao, pô răng kriê phung mô̆ hjŭng. Ñu amâo lŏ mŭt ti anăp mtao ôh, knŏng tơdah mtao mơak hŏng ñu leh anăn iêu hŏng anăn ñu pô.
Tơdah truh wir H'Êsther anak mniê Y-Abihêl amiêt Y-Môrdêkai, pô rông ba ñu msĕ si anak mniê gơ̆ pô, mŭt nao ti anăp mtao, ñu amâo akâo sa mnơ̆ng ôh knŏng mnơ̆ng Y-Hêgai dĭng buăl kriâo mtao, pô răng kriê kơ phung mniê, kčĕ brei kơ ñu. H'Êsther mâo klei pap ti anăp ală jih jang mnuih ƀuh ñu.
Tơdah arăng atăt ba H'Êsther kơ mtao Asuêrus hlăm sang mtao ñu ti mlan pluh, jing mlan Têbet, hlăm thŭn tal kjuh ñu kiă kriê,
mtao khăp kơ H'Êsther lu hĭn kơ jih jang phung mniê mkăn. Ñu mâo klei pap leh anăn klei jăk ti anăp ală mtao lu hĭn kơ jih jang phung mniê êra hrông mkăn. Snăn ñu mđua đuôn mtao ti dlông boh kŏ gơ̆, mjing gơ̆ mtao mniê hrô H'Wasti.
Leh anăn mtao mkra sa klei huă mnăm prŏng kơ jih jang phung khua ñu, leh anăn kơ phung dĭng buăl ñu, jing klei huă mnăm prŏng kơ H'Êsther. Msĕ mơh ñu brei hruê mdei kơ jih jang boh čar, leh anăn brei mnơ̆ng myơr hŏng klei kmah năng kơ mtao.
Tơdah phung mniê êra bi kƀĭn mbĭt tal dua, Y-Môrdêkai dôk gŭ ti ƀăng jang mtao.
H'Êsther amâo brei arăng thâo ôh găp djuê ñu leh anăn phung ƀuôn sang ñu, tui si klei Y-Môrdêkai mtă leh kơ ñu; kyuadah H'Êsther gưt kơ Y-Môrdêkai msĕ si ênuk gơ̆ rông ba ñu.
Hlăm ênuk anăn êjai Y-Môrdêkai dôk gŭ ti ƀăng jang mtao, Y-Bikthan leh anăn Y-Têres, dua čô dĭng buăl mtao, phung gak ƀăng bhă, mâo klei ăl leh anăn duah êlan čiăng bi mdjiê Mtao Asuêrus.
Y-Môrdêkai thâo klei anăn leh anăn ñu hưn klei anăn kơ mtao mniê H'Êsther, leh anăn H'Êsther yăl dliê kơ mtao klei anăn hlăm anăn Y-Môrdêkai.
Tơdah arăng ksiêm êmuh leh anăn ƀuh klei anăn jing sĭt, arăng ruôt hĕ dua čô anăn. Arăng čih klei anăn hlăm hdruôm hră Klei Yăl Dliê kơ Bruă Mtao ti anăp mtao.
Leh klei anăn, Mtao Asuêrus bi mđĭ Y-Haman êkei Agak, anak êkei Y-Hamêdatha, leh anăn brei ñu dôk ti anôk dlông hĭn kơ jih jang phung khua mbĭt hŏng ñu.
Jih jang phung dĭng buăl mtao dôk ti ƀăng jang mtao buôn leh anăn kkuh kơ Y-Haman, kyuadah mtao mtă leh snăn klei djŏ kơ ñu. Ƀiădah Y-Môrdêkai amâo buôn amâodah kkuh ôh.
Phung dĭng buăl mtao dôk ti ƀăng jang mtao lač kơ Y-Môrdêkai, “Si ngă ih gao klei mtao mtă?”
Tơdah diñu blŭ grăp hruê kơ gơ̆, leh anăn gơ̆ amâo hmư̆ diñu ôh, diñu hưn kơ Y-Haman čiăng ƀuh thâodah klei Y-Môrdêkai blŭ srăng dưi mâo klei pap brei; kyuadah gơ̆ hưn leh kơ diñu gơ̆ jing sa čô Yuđa.
Tơdah Y-Haman ƀuh Y-Môrdêkai amâo buôn amâodah kkuh kơ ñu ôh, Y-Haman bŏ hŏng klei ngêñ.
Ƀiădah ñu amâo čiăng ôh bi mdjiê hjăn kơ Y-Môrdêkai. Snăn kyuadah arăng hưn leh kơ ñu hlei phung găp djuê Y-Môrdêkai jing, Y-Haman duah bi rai jih jang phung Yuđa, phung găp djuê Y-Môrdêkai, dôk tar ƀar ƀuôn ala mtao Asuêrus.
Hlăm mlan tal sa, jing mlan Nisan, hlăm thŭn tal pluh dua Mtao Asuêrus, diñu ngă klei mđăo Pur ti anăp Y-Haman čiăng thâo hruê mlan. Klei mđăo djŏ kơ hruê tal pluh tlâo mlan tal pluh dua, jing mlan Adar.
Y-Haman lač kơ Mtao Asuêrus, “Mâo sa phung ƀuôn sang bra dôk tar ƀar leh anăn dôk mbĭt hŏng phung ƀuôn sang hlăm jih jang čar ƀuôn ala mtao ih. Klei bhiăn diñu mdê hŏng klei bhiăn jih jang phung ƀuôn sang mkăn, leh anăn diñu amâo djă pioh ôh klei bhiăn mtao, tơl amâo jing jăk ôh kơ mtao tŭ diñu ngă snăn.
Tơdah mtao mĭn jăk, brei arăng čih klei mtă bi rai hĕ diñu, leh anăn kâo srăng mưn pluh êbâo talăng prăk kơ kngan phung kiă kriê bruă mtao, čiăng diñu dưi dưm prăk anăn hlăm sang ngăn mtao.”
Snăn mtao toh hĕ krah ñu kđăm mơ̆ng kngan ñu leh anăn brei gơ̆ kơ Y-Haman êkei Agak anak êkei Y-Hadadatha, pô roh hŏng phung Yuđa.
Mtao lač kơ Y-Haman, “Prăk anăn arăng brei leh kơ ih, wăt phung ƀuôn sang msĕ mơh, čiăng kơ ih ngă hŏng phung diñu tui si ih mĭn jăk.”
Snăn arăng iêu phung khua čih hră kơ mtao hlăm hruê tal pluh tlâo mlan tal sa, leh anăn arăng čih klei bhiăn tui si jih jang klei Y-Haman mtă leh kơ phung khua dĭng ktang mtao leh anăn kơ phung khua jih jang čar, leh anăn kơ phung khua hlăm jih jang phung ƀuôn sang, kơ grăp boh čar hŏng klei čih čar anăn leh anăn kơ grăp phung ƀuôn sang tui si klei blŭ digơ̆ pô. Arăng čih klei anăn hŏng anăn Mtao Asuêrus, leh anăn kđăm hŏng krah mtao.
Arăng mơĭt hră hŏng phung djă ba kơ jih jang čar mtao, čiăng bi rai, bi mdjiê, leh anăn bi luč jih jang phung Yuđa, hlăk ai wăt mduôn, mniê wăt hđeh, hlăm sa hruê, hruê pluh tlâo mlan pluh dua, jing mlan Adar, leh anăn čiăng plah mă dŏ dô digơ̆.
Sa pŏk hră tui čih klei mtă anăn arăng mơĭt kơ grăp boh čar jing klei hưn mthâo kơ jih jang phung ƀuôn sang brei arăng mkra kơ hruê anăn.
Phung djă ba hră nao hŏng klei ruăt tui si klei mtao mtă, leh anăn klei mtă anăn arăng ngă hlăm ƀuôn Susa ƀuôn akŏ. Mtao leh anăn Y-Haman dôk gŭ čiăng mnăm; ƀiădah ƀuôn Susa mâo klei kdjăt huĭ.
Tơdah Y-Môrdêkai thâo leh kơ jih klei truh anăn, ñu hiêk čhiăm ao ñu, hơô klŭng, ƀui hbâo, kbiă nao ti krah ƀuôn, ur kraih leh anăn hia ênguôt snăk.
Truh ti anôk mŭt ƀăng jang mtao ñu dôk dơ̆ng tinăn, kyuadah amâo mâo sa čô ôh hơô klŭng dưi mŭt ƀăng jang mtao.
Hlăm grăp boh čar ti anôk klei mtao mtă leh anăn hră truh, ti krah phung Yuđa mâo klei ênguôt hnĭng prŏng, hŏng klei kăm ƀơ̆ng huă, čŏk hia, kơŭ kyăm, lu hĭn hlăm phung diñu đih hơô klŭng leh anăn ƀui hbâo.
Tơdah phung dĭng buăl mniê H'Êsther leh anăn phung dĭng buăl kriâo ñu hriê hưn kơ ñu, mtao mniê rŭng răng snăk. Ñu mơĭt čhiăm ao kơ Y-Môrdêkai čiăng kơ gơ̆ dưi toh hĕ klŭng gơ̆, ƀiădah gơ̆ amâo tŭ ôh čhiăm ao anăn.
H'Êsther iêu Y-Hathač, sa čô hlăm phung dĭng buăl kriâo mtao, pô arăng dưm leh brei đru ñu, leh anăn mtă kơ gơ̆ brei nao kơ Y-Môrdêkai čiăng thâo ya klei anăn jing, leh anăn si ngă mâo klei anăn.
Y-Hathač kbiă nao kơ Y-Môrdêkai ti anôk wăl prŏng hlăm ƀuôn ti anăp ƀăng jang mtao,
leh anăn Y-Môrdêkai hưn kơ ñu jih klei truh leh kơ gơ̆, leh anăn dŭm ênoh prăk Y-Haman ƀuăn tuh kơ sang ngăn mtao kyua klei čiăng bi rai phung Yuđa.
Msĕ mơh Y-Môrdêkai brei kơ ñu sa pŏk hră tui čih klei mtă kbiă leh hlăm ƀuôn Susa brei bi rai digơ̆, čiăng kơ ñu dưi ƀi êdah hră anăn kơ H'Êsther, leh anăn mblang hră anăn kơ gơ̆, leh anăn mtrŭt gơ̆ nao kơ mtao kwưh leh anăn akâo kơ mtao kyua phung ƀuôn sang gơ̆.
Y-Hathač nao hưn kơ H'Êsther klei Y-Môrdêkai lač leh.
H'Êsther blŭ kơ Y-Hathač leh anăn brei ñu ba asăp kơ Y-Môrdêkai, lač,
“Jih jang phung dĭng buăl mtao leh anăn phung ƀuôn sang hlăm čar mtao thâo tơdah mâo sa čô êkei amâodah mniê nao kơ mtao hlăm wăl ti lam amâo mâo ôh klei iêu, mâo knŏng sa klei bhiăn: arăng srăng bi mdjiê jih jang, knŏng kơ hlei pô mtao yơr giê mtao mah, pô anăn dưi dôk hdĭp. Kâo amâo mâo klei iêu nao kơ mtao ôh êjai tlâo pluh hruê anei.”
Diñu hưn kơ Y-Môrdêkai klei H'Êsther blŭ.
Y-Môrdêkai mtă kơ diñu brei lŏ wĭt lač kơ H'Êsther snei: “Đăm ih mĭn ôh hlăm sang mtao knŏng ih srăng tlaih hlăm jih jang phung Yuđa.
Kyuadah tơdah ih dôk ñăt ti mông msĕ snei, klei đru leh anăn klei bi mtlaih srăng truh kơ phung Yuđa mơ̆ng anôk mkăn, ƀiădah ih leh anăn sang ama ih srăng rai tuč. Leh anăn hlei thâo, thâodah ih truh kơ klei jing mtao mniê kyua ênuk msĕ snei?”
H'Êsther brei diñu lŏ wĭt lač kơ Y-Môrdêkai,
“Nao bĕ, bi kƀĭn jih jang phung Yuđa dôk hlăm ƀuôn Susa, kăm ƀơ̆ng huă kyua kâo, leh anăn đăm ƀơ̆ng huă kăn mnăm rei êjai tlâo hruê, hruê amâodah mlam. Msĕ mơh kâo leh anăn phung dĭng buăl mniê kâo srăng kăm ƀơ̆ng huă msĕ si diih. Leh anăn kơh kâo srăng nao kơ mtao, wăt tơdah gao klei bhiăn dưn; leh anăn tơdah kâo djiê, kâo djiê yơh.”
Snăn Y-Môrdêkai đuĕ nao leh anăn ngă jih klei H'Êsther mtă leh kơ ñu.
Ti hruê tal tlâo H'Êsther hơô ao mtao mniê ñu leh anăn dôk dơ̆ng hlăm lam wăl sang mtao, phă hŏng adŭ mtao. Mtao dôk gŭ ti jhưng mtao ñu hlăm sang mtao phă hŏng anôk mŭt sang mtao.
Tơdah mtao ƀuh Mtao Mniê H'Êsther dôk dơ̆ng hlăm wăl, ñu mâo klei pap ti anăp ală mtao, leh anăn gơ̆ yơr kơ H'Êsther giê mtao mah gơ̆ dôk djă ti kngan. Leh anăn H'Êsther nao giăm leh anăn ruêh êđŭk giê mtao.
Mtao lač kơ ñu, “Ya klei truh, Ơ Mtao Mniê H'Êsther? Ya klei ih čiăng akâo? Kâo srăng brei kơ ih, wăt tơl sa mkrah ƀuôn ala mtao kâo.”
H'Êsther lač, “Tơdah mtao mĭn jăk, brei mtao leh anăn Y-Haman hriê hruê anei kơ klei ƀơ̆ng huă kâo mkra leh kơ mtao.”
Mtao lač, “Atăt ba Y-Haman djăl, čiăng kơ hmei dưi ngă tui si H'Êsther čiăng.” Snăn mtao leh anăn Y-Haman nao kơ klei ƀơ̆ng huă H'Êsther mkra leh.
Êjai diñu mnăm kpiê, mtao lač kơ H'Êsther, “Ya mnơ̆ng ih čiăng akâo? Kâo srăng brei kơ ih. Leh anăn ya klei ih čiăng? Wăt tơl sa mkrah ƀuôn ala mtao kâo, kâo srăng brei mơh.”
Ƀiădah H'Êsther lač, “Mnơ̆ng kâo akâo leh anăn klei kâo čiăng jing snei:
Tơdah kâo mâo leh klei pap ti anăp ală mtao, leh anăn tơdah mtao mĭn klei anăn jăk čiăng brei mnơ̆ng kâo akâo leh anăn bi truh klei kâo čiăng, brei mtao leh anăn Y-Haman hriê mgi kơ klei ƀơ̆ng huă kâo srăng mkra kơ diñu, leh anăn mgi kâo srăng wĭt lač kơ klei mtao êmuh.”
Y-Haman kbiă hruê anăn hơ̆k leh anăn mơak. Ƀiădah tơdah Y-Haman ƀuh Y-Môrdêkai ti ƀăng jang mtao, klei gơ̆ amâo kgŭ dơ̆ng kăn kpư̆ mgei ti anăp ñu rei, ñu bŏ hŏng klei ngêñ kơ Y-Môrdêkai.
Ƀiădah Y-Haman kơ̆ng hĕ klei ñu ngêñ leh anăn wĭt kơ sang. Ñu tiŏ nao arăng iêu phung mah jiăng ñu leh anăn mô̆ ñu H'Sêres.
Y-Haman lŏ yăl dliê kơ digơ̆ klei guh kơang kơ klei mdrŏng ñu, dŭm čô anak êkei ñu mâo, jih jang klei mtao mđĭ mpŭ leh kơ ñu, leh anăn klei mtao mđĭ ñu ti dlông hĭn kơ phung khua leh anăn phung dĭng buăl mtao.
Y-Haman lŏ lač, “Wăt Mtao Mniê H'Êsther amâo brei ôh sa čô mŭt mbĭt hŏng mtao kơ klei ƀơ̆ng huă ñu mkra leh, knŏng kâo pô yơh. Leh anăn mgi msĕ mơh ñu jak kâo mbĭt hŏng mtao.
Ƀiădah jih klei anăn amâo jăk kơ kâo ôh êjai kâo ƀuh Y-Môrdêkai, êkei Yuđa dôk gŭ ti ƀăng jang mtao.”
Snăn mô̆ ñu H'Sêres leh anăn jih jang phung mah jiăng ñu lač kơ ñu, “Brei arăng ngă anôk ruôt êma pluh heh dlông, leh anăn aguah mgi blŭ kơ mtao brei ruôt hĕ Y-Môrdêkai tinăn. Leh anăn nao bĕ hơ̆k mơak mbĭt hŏng mtao kơ klei ƀơ̆ng huă.” Klei kčĕ anăn bi mơak kơ Y-Haman, leh anăn ñu brei arăng ngă anôk ruôt kkuê.
Mlam anăn mtao amâo dưi pĭt ôh; leh anăn ñu mtă brei arăng ba hdruôm hră čih pioh bruă yuôm bhăn arăng čiăng hdơr, Klei Yăl Dliê kơ Phung Mtao, leh anăn arăng dlăng gơ̆ ti anăp mtao.
Arăng ƀuh klei čih leh si Y-Môrdêkai hưn leh kơ klei Y-Bikthana leh anăn Y-Têres, dua čô dĭng buăl kriâo mtao, phung gak ƀăng jang, phung duah êlan čiăng bi mdjiê kơ Mtao Asuêrus.
Mtao lač, “Ya klei mpŭ amâodah klei mđĭ brei leh kơ Y-Môrdêkai kyua klei anăn?” Phung dĭng buăl mă bruă kơ ñu lač, “Arăng amâo tuôm ngă kơ gơ̆ sa mta klei ôh.”
Mtao lač, “Hlei dôk hlăm wăl?” Hlăk anăn Y-Haman mŭt hlăm wăl ti êngao sang mtao čiăng blŭ kơ mtao kơ klei čiăng ruôt Y-Môrdêkai ti anôk ruôt ñu mkra leh kơ gơ̆.
Snăn phung dĭng buăl mtao lač kơ ñu, “Y-Haman tinăn dôk dơ̆ng hlăm wăl.” Mtao lač, “Brei ñu mŭt.”
Snăn Y-Haman mŭt, leh anăn mtao êmuh ñu, “Ya arăng srăng ngă kơ mnuih pô mtao čiăng mpŭ?” Y-Haman lač hlăm ai tiê ñu pô, “Kơ hlei pô mtao čiăng mpŭ kdlưn hĭn kơ kâo lĕ?”
Y-Haman lač kơ mtao, “Kơ mnuih pô mtao čiăng mpŭ,
brei arăng ba ao mtao hơô leh, leh anăn aseh mtao đĭ leh, leh anăn mđua ti boh kŏ pô anăn sa boh đuôn mtao.
Leh anăn brei arăng jao ao leh anăn aseh kơ sa čô hlăm phung khua prŏng hĭn, leh anăn brei khua anăn atăt mnuih pô mtao čiăng mpŭ đĭ aseh găn wăl ƀuôn, leh anăn hưn ti anăp gơ̆: ‘Snei yơh arăng ngă kơ mnuih mtao čiăng mpŭ.’ ”
“Ruăt bĕ, mă ao jhung leh anăn aseh tui si ih lač leh, leh anăn ngă msĕ snăn kơ Y-Môrdêkai êkei Yuđa, pô dôk gŭ ti ƀăng jang mtao. Đăm lui kƀah ôh sa klei ih răk leh anăn.”
Snăn Y-Haman mă ao leh anăn aseh, bi hơô Y-Môrdêkai, leh anăn brei gơ̆ đĭ aseh găn wăl ƀuôn êjai hưn, “Snei yơh arăng ngă kơ mnuih mtao čiăng mpŭ.”
Leh klei anăn, Y-Môrdêkai wĭt kơ ƀăng jang mtao. Ƀiădah Y-Haman ruăt wĭt kơ sang ñu pô, kơŭ kyăm leh anăn guôm boh kŏ ñu.
Y-Haman yăl dliê kơ mô̆ ñu H'Sêres leh anăn kơ jih jang phung mah jiăng ñu grăp mta klei truh leh kơ ñu. Snăn phung knhâo ñu leh anăn mô̆ ñu H'Sêres lač kơ ñu, “Tơdah Y-Môrdêkai, jing sa čô Yuđa, ti anăp ñu ih dơ̆ng lĕ leh, ih amâo srăng dưi hŏng ñu ôh, ƀiădah sĭt nik ih srăng êbuh ti anăp ñu.”
Êjai diñu ăt dôk blŭ hŏng gơ̆, phung dĭng buăl kriâo mtao truh leh anăn atăt ba Y-Haman hŏng klei ruăt kơ klei ƀơ̆ng huă H'Êsther mkra leh.
Snăn mtao leh anăn Y-Haman mŭt kơ klei ƀơ̆ng huă mbĭt hŏng Mtao Mniê H'Êsther.
Hlăm hruê tal dua êjai diñu mnăm kpiê mtao lŏ lač kơ H'Êsther, “Ya klei ih čiăng akâo, Ơ Mtao Mniê H'Êsther? Kâo srăng brei klei anăn kơ ih. Leh anăn ya klei ih čiăng? Wăt tơl sa mkrah ƀuôn ala mtao kâo, kâo srăng brei mơh.”
Mtao Mniê H'Êsther lŏ wĭt lač, “Tơdah kâo mâo leh klei pap ti anăp ală ih, Ơ mtao, leh anăn tơdah mtao mĭn jăk, brei kâo dôk hdĭp, anăn jing klei kâo akâo; leh anăn brei phung ƀuôn sang kâo dôk hdĭp, anăn jing klei kâo čiăng.
Kyuadah arăng čhĭ leh hmei, kâo leh anăn phung ƀuôn sang kâo, čiăng bi rai hĕ, bi mdjiê hĕ, leh anăn bi luč hĕ. Tơdah arăng knŏng čhĭ hmei jing hlŭn êkei leh anăn mniê, kâo dôk ñăt leh, kyuadah klei knap mñai hmei amâo dưi bi msĕ ôh hŏng klei bi rŭng mtao.”
Mtao Asuêrus lač kơ Mtao Mniê H'Êsther, “Hlei pô anăn, leh anăn ti ñu dôk, pô jhŏng mĭn ngă klei anei?”
H'Êsther lač, “Sa čô roh leh anăn jhat! Y-Haman pô ƀai anei yơh!” Hlăk anăn Y-Haman huĭ snăk ti anăp mtao leh anăn mtao mniê.
Mtao kgŭ mơ̆ng klei huă ƀơ̆ng hŏng klei ngêñ snăk, leh anăn mŭt hlăm war mnga sang mtao. Ƀiădah Y-Haman dôk čiăng kwưh kơ klei hdĭp ñu mơ̆ng Mtao Mniê H'Êsther, kyuadah ñu ƀuh leh klei jhat mtao srăng ngă kơ ñu.
Mtao lŏ wĭt mơ̆ng war mnga sang mtao kơ anôk diñu dôk mnăm kpiê êjai Y-Haman dơ̆ng đih ti jhưng pĭt anôk H'Êsther dôk. Mtao lač, “Wăt ñu čiăng gô̆ mtao mniê ti anăp kâo hlăm sang kâo pô mơ̆?” Êjai mtao dôk blŭ arăng guôm ƀô̆ Y-Haman.
Hlăk anăn Y-Harbôna sa čô hlăm phung dĭng buăl kriâo mă bruă kơ mtao lač, “mâo mơh anôk ruôt Y-Haman mkra leh kơ Y-Môrdêkai, klei Y-Môrdêkai blŭ anăn bi mtlaih leh mtao, arăng mdơ̆ng leh hlăm sang Y-Haman êma pluh heh dlông.”
Mtao lač, “Ruôt hĕ ñu tinăn.” Snăn arăng ruôt Y-Haman ti anôk ruôt ñu pô mkra leh kơ Y-Môrdêkai. Leh anăn klei mtao ngêñ hlao.
Ti hruê anăn, mtao Asuêrus brei kơ Mtao Mniê H'Êsther jih ngăn drăp Y-Haman pô roh hŏng phung Yuđa. Y-Môrdêkai hriê ti anăp mtao, kyuadah H'Êsther hưn leh klei gơ̆ jing hŏng ñu.
Mtao toh hĕ krah ñu kđăm ñu mă leh mơ̆ng Y-Haman leh anăn brei dŏ anăn kơ Y-Môrdêkai. Leh klei anăn H'Êsther mdưm Y-Môrdêkai jing khua kơ jih ngăn drăp Y-Haman.
H'Êsther lŏ blŭ kơ mtao. Ñu buôn ti jơ̆ng mtao leh anăn kwưh kơ gơ̆ hŏng êa ală čiăng kơ̆ng hĕ klei jhat Y-Haman êkei Agak leh anăn klei ñu mĭn čiăng ngă kơ phung Yuđa.
Mtao yơr giê mtao mah kơ H'Êsther.
H'Êsther kgŭ leh anăn dôk dơ̆ng ti anăp mtao. Gơ̆ lač, “Tơdah mtao mĭn jăk, leh anăn tơdah kâo mâo leh klei pap ti anăp ală mtao, tơdah klei anei jing djŏ ti anăp mtao, leh anăn kâo bi mơak kơ ală mtao, brei arăng čih sa klei mtă bi kdŭn hĕ hră Y-Haman, êkei Agak anak êkei Y-Hamadatha, čih leh čiăng bi rai phung Yuđa dôk hlăm jih jang čar mtao.
Kyuadah si kâo dưi tŭ ƀuh klei knap mñai truh kơ phung ƀuôn sang kâo? Amâodah si kâo dưi tŭ ƀuh klei bi rai phung găp djuê kâo?”
Mtao Asuêrus lač kơ Mtao Mniê H'Êsther leh anăn kơ Y-Môrdêkai, êkei Yuđa, “Nĕ anei kâo brei leh kơ H'Êsther jih ngăn drăp Y-Haman, leh anăn arăng ruôt leh ñu ti anôk ruôt, kyuadah ñu čiăng ngă kơ phung Yuđa.
Leh anăn diih dưi čih tui si diih mĭn klei djŏ hŏng phung Yuđa hlăm anăn mtao, leh anăn kđăm hră anăn hŏng krah mtao; kyuadah klei bhiăn čih leh hlăm anăn mtao leh anăn kđăm leh hŏng krah mtao arăng amâo dưi bi kdŭn ôh.”
Hlăk anăn arăng iêu phung khua čih hră kơ mtao hlăm mlan tlâo, jing mlan Siwan, ti hruê dua pluh tlâo. Arăng čih klei bhiăn tui si jih jang klei Y-Môrdêkai mtă leh djŏ kơ phung Yuđa, mơĭt kơ phung khua dĭng ktang, kơ phung khua čar, leh anăn kơ phung khua krĭng dơ̆ng mơ̆ng čar Klơ̆ng truh kơ čar Êthiôpi, sa êtuh dua pluh kjuh boh čar, kơ grăp boh čar tui si hră diñu pô, leh anăn kơ grăp phung ƀuôn sang tui si klei digơ̆ blŭ, leh anăn wăt kơ phung Yuđa tui si klei digơ̆ čih leh anăn tui si klei blŭ digơ̆.
Y-Môrdêkai čih klei anăn hlăm anăn Mtao Asuêrus leh anăn kđăm hŏng krah mtao, leh anăn arăng mơĭt hră hŏng phung djă ba hră đĭ aseh pral arăng yua hlăm bruă mtao, êđai mơ̆ng aseh mtao.
Hŏng hră anăn mtao brei klei dưi kơ phung Yuđa dôk hlăm grăp boh ƀuôn bi kƀĭn mbĭt leh anăn mgang klei hdĭp digơ̆ pô, čiăng bi rai, bi mdjiê, leh anăn bi luč phung kahan phung ƀuôn sang amâodah čar čiăng ngă kơ digơ̆, wăt kơ phung mô̆ anak diñu, leh anăn plah mă dŏ dô diñu,
êjai sa hruê hlăm jih jang boh čar Mtao Asuêrus, ti hruê pluh tlâo mlan pluh dua, jing mlan Adar.
Sa pŏk hră tui čih klei mtă arăng srăng bi kbiă jing sa klei bhiăn hlăm grăp boh čar, leh anăn hưn mthâo kơ jih jang phung ƀuôn sang, leh anăn phung Yuđa dưi mkra ti hruê anăn čiăng rŭ ênua diñu pô kơ phung roh diñu.
Snăn phung ba hră đĭ aseh pral arăng yua hlăm bruă mtao kbiă nao hŏng klei ruăt, mâo klei mtrŭt mơ̆ng klei mtao mtă. Leh anăn arăng brei klei mtă anăn mơ̆ng ƀuôn Susa, ƀuôn akŏ.
Y-Môrdêkai kbiă mơ̆ng ti anăp mtao hŏng ao mtao piơk leh anăn kô̆, leh anăn đua đuôn mtao mah prŏng leh anăn hơô ao jhung kbuă điêt aruăt leh anăn hrah jŭ, êjai phung ƀuôn sang ƀuôn Susa ur driâo leh anăn hơ̆k mơak.
Phung Yuđa mâo klei mngač, klei mơak mñai, klei hơ̆k kdơ̆k, leh anăn klei mpŭ.
Hlăm grăp boh čar leh anăn hlăm grăp boh ƀuôn, grăp anôk klei mtao mtă leh anăn klei bhiăn ñu truh, mâo klei mơak mñai leh anăn klei hơ̆k kdơ̆k ti krah phung Yuđa, sa klei huă mnăm leh anăn sa hruê knăm. Mâo lu mnuih phung găp djuê ti čar mkăn hưn diñu jing phung Yuđa, kyuadah klei huĭ kơ phung Yuđa ngă kơ diñu.
Hlăm mlan pluh dua, jing mlan Adar, ti hruê pluh tlâo mlan anăn, tơdah klei mtao mtă leh anăn klei bhiăn ñu giăm bi sĭt leh, ti hruê phung roh hŏng phung Yuđa čang hmăng mâo klei dưi kiă kriê digơ̆, ƀiădah klei anăn bi mlih hĕ sa hruê phung Yuđa mâo klei dưi kiă kriê phung roh diñu,
phung Yuđa bi kƀĭn hlăm ƀuôn diñu tar ƀar jih jang boh čar Mtao Asuêrus čiăng ngă kơ phung duah klei jhat kơ digơ̆. Amâo mâo pô ôh dưi bi kdơ̆ng hŏng digơ̆, kyuadah klei huĭ kơ digơ̆ truh leh kơ jih jang phung ƀuôn sang.
Jih jang phung khua čar, phung khua dĭng ktang, phung khua kiă kriê, leh anăn phung khua kơ mtao msĕ mơh đru phung Yuđa, kyua klei diñu huĭ kơ Y-Môrdêkai.
Kyuadah Y-Môrdêkai jing prŏng hlăm sang mtao, leh anăn klei hing ang ñu nao tar ƀar jih jang boh čar; kyuadah Y-Môrdêkai anăn đĭ jing prŏng hĭn nanao.
Snăn phung Yuđa koh jih jang phung roh diñu hŏng đao gưm, bi mdjiê, bi rai digơ̆, leh anăn ngă tui si diñu čiăng kơ phung bi êmut kơ diñu.
Hlăm ƀuôn Susa, ƀuôn akŏ phung Yuđa bi mdjiê leh anăn bi rai êma êtuh čô êkei,
leh anăn bi mdjiê msĕ mơh Y-Parsandatha, Y-Dalphôn, Y-Aspatha,
Y-Pôratha, Y-Adalia, Y-Aridatha,
Y-Parmasta, Y-Arisai, Y-Aridai, leh anăn Y-Waisatha,
phung pluh čô anak êkei Y-Haman čô Y-Hamadatha, pô roh hŏng phung Yuđa. Ƀiădah diñu amâo plah mă dŏ dô ôh.
Ti hruê anăn ênoh phung arăng bi mdjiê leh hlăm ƀuôn Susa, ƀuôn akŏ arăng hưn kơ mtao.
Mtao lač kơ Mtao Mniê H'Êsther, “Hlăm ƀuôn Susa, ƀuôn akŏ phung Yuđa bi mdjiê leh êma êtuh čô êkei, leh anăn wăt pluh čô anak êkei Y-Haman. Snăn ya diñu ngă leh hlăm anôk mkăn hlăm čar mtao! Ară anei ya klei ih čiăng akâo? Kâo srăng brei kơ ih. Leh anăn ya klei mkăn ih lŏ čiăng? Kâo srăng bi truh klei anăn.”
H'Êsther lač, “Tơdah mtao mĭn jăk, brei phung Yuđa dôk hlăm ƀuôn Susa dưi lŏ ngă mơh hruê mgi tui si klei bhiăn hruê anei. Leh anăn brei arăng ruôt hĕ phung pluh čô anak êkei Y-Haman ti anôk ruôt.”
Snăn mtao mtă brei arăng ngă klei anăn; arăng brei sa klei mtă hlăm ƀuôn Susa, leh anăn arăng ruôt hĕ phung pluh čô anak êkei Y-Haman.
Phung Yuđa dôk hlăm ƀuôn Susa bi kƀĭn msĕ mơh ti hruê pluh pă mlan Adar, leh anăn bi mdjiê tlâo êtuh čô êkei hlăm ƀuôn Susa; ƀiădah diñu amâo plah mă dŏ dô ôh.
Phung Yuđa mkăn dôk hlăm jih čar mtao bi kƀĭn msĕ mơh čiăng mgang klei hdĭp diñu, leh anăn mâo klei tlaih mơ̆ng phung roh diñu, leh anăn bi mdjiê kjuh pluh êma êbâo čô phung bi êmut kơ diñu. Ƀiădah diñu amâo plah mă dŏ dô ôh.
Klei anăn truh ti hruê pluh tlâo mlan Adar, ti hruê pluh pă diñu mdei, leh anăn mjing gơ̆ sa hruê klei huă mnăm mơak mñai.
Ƀiădah phung Yuđa dôk hlăm ƀuôn Susa bi kƀĭn ti hruê pluh tlâo leh anăn hruê pluh pă, leh anăn mdei ti hruê pluh êma, mjing hruê anăn sa hruê huă mnăm mơak mñai.
Kyua anăn phung Yuđa dôk hlăm jih jang ƀuôn điêt, phung dôk hlăm ƀuôn amâo mâo mnư̆ hdơr pioh hruê pluh pă mlan Adar jing sa hruê klei mơak mñai huă mnăm, leh anăn hruê knăm, sa hruê diñu bi mơĭt mnơ̆ng jăk hĭn hdơ̆ng diñu.
Y-Môrdêkai čih pioh jih klei anăn leh anăn mơĭt hră kơ jih jang phung Yuđa dôk hlăm jih jang boh čar Mtao Asuêrus, giăm wăt kbưi,
mtă kơ diñu brei diñu hdơr pioh hruê pluh pă mlan Adar leh anăn hruê pluh êma mlan anăn msĕ mơh, grăp thŭn,
jing hruê phung Yuđa mâo klei tlaih mơ̆ng phung roh diñu, leh anăn jing mlan bi mlih klei ênguôt mbliư̆ jing klei mơak mñai, leh anăn mơ̆ng klei kơŭ kyăm mbliư̆ jing hruê mdei; čiăng kơ diñu mjing hruê anăn hruê knăm mơak mñai, hruê bi mơĭt mnơ̆ng jăk hĭn hdơ̆ng diñu, leh anăn myơr kơ phung ƀun ƀin.
Snăn phung Yuđa hlŏng ngă nanao, tui si klei Y-Môrdêkai čih leh kơ diñu.
Kyuadah Y-Haman êkei Agak, anak êkei Y-Hamadatha, pô roh hŏng jih jang phung Yuđa, trông čhai leh čiăng bi rai phung Yuđa leh anăn ngă leh klei mđăo Pur čiăng bi rai leh anăn bi luč digơ̆.
Ƀiădah tơdah H'Êsther hriê ti anăp mtao, ñu mtă hŏng hră čih čiăng kơ klei jhat Y-Haman mĭn ngă kơ phung Yuđa srăng lŏ wĭt kơ boh kŏ gơ̆ pô, leh anăn čiăng kơ gơ̆ leh anăn phung anak êkei gơ̆ arăng srăng ruôt ti anôk ruôt.
Kyua anăn arăng pia hruê anăn Purim tui si boh blŭ Pur. Snăn kyua jih jang klei čih leh hlăm hră anăn leh anăn jih klei digơ̆ bi tuôm leh hlăm klei anăn, leh anăn jih klei truh kơ digơ̆ leh,
phung Yuđa mtă, mă tŭ kơ digơ̆ pô, kơ phung anak čô digơ̆, leh anăn kơ jih jang hlei phung bi mguôp mbĭt hŏng digơ̆, čiăng kơ amâo kƀah ôh digơ̆ hdơr pioh dua hruê anăn tui si klei čih leh, leh anăn tui si yan bi kčah leh grăp thŭn,
čiăng kơ arăng hdơr pioh hruê anăn hlăm jih jang ênuk, grăp găp djuê, grăp boh čar, leh anăn grăp boh ƀuôn, leh anăn čiăng kơ hruê Purim anăn arăng amâo srăng wơr bĭt ôh ti krah phung Yuđa, kăn hruê klei bi hdơr anei mdei hĕ rei ti krah phung anak čô digơ̆.
Leh anăn Mtao Mniê H'Êsther, anak mniê Y-Abihêl leh anăn Y-Môrdêkai, êkei Yuđa čih hŏng jih klei dưi bi sĭt hră tal dua djŏ kơ Purim.
Y-Môrdêkai mơĭt hră kơ jih jang phung Yuđa, kơ sa êtuh dua pluh kjuh boh čar hlăm ƀuôn ala mtao Asuêrus, hŏng boh blŭ klei êđăp ênang leh anăn klei sĭt nik,
čiăng kơ hruê Purim anăn arăng srăng bi hdơr pioh ti yan bi kčah leh, tui si Y-Môrdêkai êkei Yuđa leh anăn Mtao Mniê H'Êsther mtă leh kơ phung Yuđa, leh anăn tui si diñu mtă leh kơ diñu pô leh anăn kơ phung anak čô diñu, djŏ kơ klei kăm ƀơ̆ng huă leh anăn klei kơŭ kyăm.
Klei Mtao Mniê H'Êsther mtă bi kjăp klei bhiăn anăn kơ Purim, arăng čih pioh leh hlăm sa pŏk hră.
Nĕ anei anăn phung anak êkei Y-Israel truh kơ čar Êjip mbĭt hŏng Y-Yakôp, grăp čô leh anăn găp djuê ñu:
Y-Ruben, Y-Simêôn, Y-Lêwi, Y-Yuđa,
Y-Isakar, Y-Sabulôn, Y-Benjamin,
Y-Dan, Y-Naptali, Y-Gat, leh anăn Y-Aser.
Jih găp djuê Y-Yakôp mâo kjuh pluh čô; Y-Yôsep dôk leh hlăm čar Êjip.
Y-Yôsep djiê, leh anăn jih jang phung ayŏng adei ñu, wăt jih jang mnuih gưl diñu ênuk anăn msĕ mơh.
Ƀiădah phung Y-Israel kkiêng lu anak, jing lar êngŭm, đĭ hĭn, leh anăn jing ktang hĭn nanao; leh anăn čar anăn bŏ hŏng diñu.
Lŏ mâo sa čô mtao mrâo kiă kriê čar Êjip. Ñu amâo tuôm thâo kral Y-Yôsep ôh.
Ñu lač kơ phung ƀuôn sang ñu, “Nĕ anei, phung ƀuôn sang Israel jing lu hĭn leh anăn ktang hĭn kơ drei.
Bơ bĕ drei, ngă kơ diñu hŏng klei knhâo, huĭdah diñu lar êngŭm leh anăn tơdah truh klei bi blah, diñu bi mguôp hŏng phung roh drei čiăng bi blah hŏng drei leh anăn kbiă đuĕ mơ̆ng čar.”
Snăn arăng mdưm phung khua bruă kiă diñu, čiăng bi knap diñu hŏng bruă ktrŏ. Diñu ngă ƀuôn hjiê kơ Pharaôn, ƀuôn Pithôm, leh anăn ƀuôn Ramse.
Ƀiădah hĭn arăng bi knap diñu, hĭn êjai diñu jing lar êngŭm leh anăn dlai čar. Leh anăn phung Êjip huĭ kơ phung ƀuôn sang Israel.
Snăn phung Êjip brei phung ƀuôn sang Israel mă bruă suăi snăk.
Diñu bi knap phung Israel hŏng klei suăi mă bruă hŏng lŭ tliêt, lăn čeh, leh anăn djăp mta bruă hlăm hma. Jih bruă arăng brei digơ̆ ngă hŏng klei suăi snăk.
Mtao čar Êjip blŭ kơ phung ƀuê mniê Hêbrơ, anăn sa čô H'Sipra, leh anăn anăn pô mkăn H'Puah.
Ñu lač, “Tơdah diih srăng mă ƀuê phung mniê Hêbrơ, leh anăn ƀuh digơ̆ dơ̆ng kkiêng, tơdah jing êkei, bi mdjiê hĕ ñu; tơdah mniê, lui ñu dôk hdĭp.”
Ƀiădah phung mniê ƀuê huĭ mpŭ kơ Aê Diê, leh anăn amâo ngă ôh tui si klei mtao Êjip mtă kơ diñu; diñu lui phung anak êkei dôk hdĭp.
Snăn mtao čar Êjip iêu phung mniê ƀuê leh anăn lač kơ diñu, “Si ngă diih ngă snăn lĕ, lui phung anak êkei dôk hdĭp?”
Phung mniê ƀuê lŏ wĭt lač kơ Pharaôn, “Kyuadah phung mniê Hêbrơ amâo jing msĕ si phung mniê Êjip ôh; diñu jing ktang leh anăn kkiêng êlâo kơ mniê ƀuê truh.”
Snăn Aê Diê ngă jăk kơ phung mniê ƀuê; leh anăn phung ƀuôn sang jing lar êngŭm leh anăn ktang snăk.
Kyuadah phung mniê ƀuê huĭ mpŭ kơ Aê Diê, snăn Aê Diê brei mâo anak kơ gŏ sang diñu.
Pharaôn mtă kơ jih jang phung ƀuôn sang ñu, “Brei diih hwiê hlăm êa krông Nil grăp čô anak êkei phung Hêbrơ srăng kkiêng, ƀiădah lui grăp čô anak mniê dôk hdĭp.”
Yêhôwa lač kơ Y-Môis, “Nao bĕ kơ Pharaôn, kyuadah kâo bi khăng leh ai tiê ñu leh anăn ai tiê phung dĭng buăl ñu, čiăng kơ kâo dưi bi êdah klei bi knăl kâo anei ti krah diñu,
leh anăn čiăng kơ ih dưi yăl dliê kơ anak ih leh anăn kơ čô ih klei kâo ngă kơ phung Êjip, leh anăn klei bi knăl kâo ngă ti krah diñu, čiăng kơ diih dưi thâo kâo jing Yêhôwa.”
Y-Môis leh anăn Y-Arôn nao kơ Pharaôn leh anăn lač kơ ñu, “Snei Yêhôwa, Aê Diê phung Hêbrơ, lač, ‘Dŭm boh sui ih srăng hngah, amâo bi luă gŭ ih pô ti anăp kâo? Lui phung ƀuôn sang kâo đuĕ nao, čiăng kơ diñu dưi kkuh mpŭ kơ kâo.
Tơdah ih hngah, amâo lui phung ƀuôn sang kâo đuĕ nao ôh, nĕ anei kâo srăng brei phung ktuôp hriê mgi hlăm tar ƀar čar ih.
Ktuôp anăn srăng guôm rŏng lăn, snăn arăng amâo lŏ dưi ƀuh lăn ôh. Diñu srăng ƀơ̆ng jih jang mnơ̆ng ăt dôk mơ̆ng boh tâo pliêr. Diñu srăng ƀơ̆ng jih jang ana kyâo čăt hlăm hma ih.
Diñu srăng bi bŏ sang ih, sang jih jang phung dĭng buăl ih, leh anăn sang jih jang phung Êjip. Phung ama ih leh anăn phung aê ih amâo tuôm ƀuh klei msĕ snăn ôh mơ̆ng mâo diñu ti lăn ala truh ti hruê anei.’ ” Leh anăn Y-Môis kbiă đuĕ mơ̆ng sang Pharaôn.
Phung dĭng buăl Pharaôn lač kơ ñu, “Dŭm boh sui êkei anăn srăng jing kđông ƀêč kơ drei? Lui phung Israel kkuh đuĕ nao, čiăng kơ diñu dưi mpŭ kơ Yêhôwa Aê Diê diñu. Ih ka thâo hĕ kơ čar Êjip rai leh?”
Snăn arăng lŏ atăt Y-Môis leh anăn Y-Arôn kơ Pharaôn. Ñu lač kơ digơ̆, “Nao bĕ, kkuh mpŭ kơ Yêhôwa Aê Diê diih; ƀiădah hlei phung srăng nao?”
Y-Môis wĭt lač, “Hmei srăng nao mbĭt hŏng phung hđeh hmei leh anăn phung mduôn hmei, mbĭt hŏng phung anak êkei leh anăn phung anak mniê hmei, mbĭt hŏng biăp leh anăn êmô hmei, kyuadah hmei srăng mkra klei huă mnăm kơ Yêhôwa.”
Pharaôn lač kơ diñu, “Brei Yêhôwa dôk mbĭt hŏng diih, tơdah kâo brei diih leh anăn phung hđeh diih đuĕ nao; răng bĕ, kyuadah diih mĭn ngă jhat.
Hơăi, nao bĕ diih knŏng phung êkei leh anăn kkuh mpŭ kơ Yêhôwa, kyuadah msĕ snăn diih čiăng.” Leh anăn arăng suôt diñu mơ̆ng anăp Pharaôn.
Yêhôwa lač kơ Y-Môis, “Yơr kngan ih phă čar Êjip čiăng kơ ktuôp hriê kơ čar Êjip ƀơ̆ng jih jang rơ̆k hlăm čar, jih jang mnơ̆ng ăt dôk mơ̆ng boh tâo pliêr.”
Snăn Y-Môis yơr giê ñu phă čar Êjip, leh anăn Yêhôwa brei angĭn mơ̆ng ngŏ thut hlăm čar jih hruê leh anăn jih mlam. Tơdah truh aguah, angĭn mơ̆ng ngŏ djă ba leh ktuôp.
Ktuôp dôk hlăm jih čar Êjip leh anăn guôm tar ƀar čar anăn. Diñu lu êdimi, amâo tuôm mâo ôh ktuôp msĕ snăn, leh anăn êdei kăn srăng lŏ mâo êdei rei.
Diñu guôm tar rŏng lăn tơl lăn jing jŭ tŭt. Diñu ƀơ̆ng jih jang rơ̆k ti lăn leh anăn jih jang boh ana kyâo ăt dôk mơ̆ng boh tâo pliêr, leh anăn amâo lŏ adôk mnơ̆ng mtah ôh, thâodah ana kyâo amâodah rơ̆k hma tar ƀar čar Êjip.
Snăn Pharaôn ruăt iêu Y-Môis leh anăn Y-Arôn, lač, “Kâo ngă soh leh hŏng Yêhôwa Aê Diê diih, leh anăn hŏng diih.
Ară anei kâo kwưh kơ diih, pap brei klei soh kâo knŏng sa bliư̆ anei, leh anăn wah lač bĕ kơ Yêhôwa Aê Diê diih, čiăng kơ ñu mă hĕ mơ̆ng kâo klei knap mñai djiê anei.”
Y-Môis kbiă mơ̆ng sang Pharaôn leh anăn wah lač kơ Yêhôwa.
Yêhôwa brei angĭn thut mơ̆ng yŭ ktang snăk kpuh ba hĕ jih jang ktuôp leh anăn bi lĕ digơ̆ hlăm Êa Ksĭ Hrah; amâo lŏ dôk sa drei ktuôp ôh hlăm tar ƀar čar Êjip.
Ƀiădah Yêhôwa bi khăng ai tiê Pharaôn, leh anăn ñu amâo lui phung ƀuôn sang Israel đuĕ nao ôh.
Yêhôwa lač kơ Y-Môis, “Yơr kngan ih phă adiê čiăng mâo klei mmăt tar ƀar čar Êjip, klei mmăt tĭt tơl arăng dưi ruêh.”
Y-Môis yơr kngan ñu phă adiê, leh anăn mâo klei mmăt kpal tĭt hlăm jih čar Êjip êjai tlâo hruê.
Arăng amâo dưi thâo ƀuh hdơ̆ng găp ôh, leh anăn amâo mâo pô kgŭ mơ̆ng anôk ñu pô jih tlâo hruê. Ƀiădah mâo klei mngač hlăm anôk jih jang phung ƀuôn sang Israel dôk.
Pharaôn iêu Y-Môis leh anăn lač, “Nao bĕ diih, kkuh mpŭ kơ Yêhôwa. Brei phung hđeh điêt diih nao mbĭt hŏng diih. Knŏng brei biăp leh anăn êmô diih ăt dôk tinei.”
Ƀiădah Y-Môis lač, “Brei ih brei kơ hmei mnơ̆ng ngă yang leh anăn mnơ̆ng myơr čuh hmei srăng ngă yang kơ Yêhôwa Aê Diê hmei.
Biăp êmô hmei srăng nao mbĭt hŏng hmei, amâo srăng ăt dôk sa pŏk kčuôp ôh; kyuadah hmei srăng myơr đa đa mnơ̆ng anăn čiăng kkuh mpŭ kơ Yêhôwa Aê Diê hmei; leh anăn tơl hmei srăng truh tinăn, hmei amâo thâo ôh ya hmei srăng ruah kkuh mpŭ kơ Yêhôwa.”
Ƀiădah Yêhôwa bi khăng ai tiê Pharaôn, leh anăn ñu amâo lui ôh digơ̆ đuĕ nao.
Pharaôn lač kơ Y-Môis, “Đuĕ bĕ mơ̆ng kâo. Răng bĕ! Đăm lŏ hriê ti anăp kâo ôh; kyuadah ti hruê ih srăng lŏ hriê ti anăp kâo, ih srăng djiê.”
Y-Môis lač, “Djŏ leh klei ih lač; kâo amâo srăng lŏ hriê ti anăp ih ôh.”
Yêhôwa lač kơ Y-Môis, “Kâo srăng lŏ bi truh sa klei bi knap kơ Pharaôn leh anăn kơ čar Êjip. Leh klei anăn ñu srăng lui diih đuĕ nao. Tơdah ñu srăng lui diih nao, ñu srăng suôt diih mơh.
Blŭ bĕ kơ phung ƀuôn sang, čiăng kơ grăp čô êkei akâo kơ pô riêng gah ñu, leh anăn grăp čô mniê akâo kơ pô riêng gah ñu dŏ yuôm prăk leh anăn mah.”
Yêhôwa brei phung ƀuôn sang mâo klei pap ti anăp ală phung Êjip. Wăt Y-Môis pô mâo klei hing ang hlăm čar Êjip ti anăp phung dĭng buăl Pharaôn leh anăn phung ƀuôn sang.
Y-Môis lač, “Snei Yêhôwa blŭ: ti krah mlam kâo srăng găn tar čar Êjip.
Leh anăn jih jang anak khua hlăm čar Êjip srăng djiê, dơ̆ng mơ̆ng anak khua Pharaôn dôk gŭ ti jhưng mtao ñu, truh ti anak khua dĭng buăl mniê dôk ti tluôn êsŭng, leh anăn wăt êđai khua hlô mnơ̆ng diñu rông.
Srăng mâo klei ur krao hlăm tar ƀar čar Êjip, klei snăn amâo tuôm mâo ôh, kăn srăng lŏ mâo klei msĕ snăn rei.
Ƀiădah ti krah jih jang phung ƀuôn sang Israel, phung mnuih wăt hlô mnơ̆ng rông, amâo mâo sa drei asâo srăng groh ôh; čiăng bi diih thâo Yêhôwa yap phung Êjip mdê hŏng phung Israel.
Jih jang phung dĭng buăl ih anei srăng hriê kơ kâo, leh anăn buôn kkuh ti anăp kâo, lač, ‘Đuĕ nao bĕ, ih leh anăn jih jang phung ƀuôn sang tui hlue ih!’ Leh klei anăn kâo srăng đuĕ nao.” Y-Môis kbiă mơ̆ng Pharaôn hŏng klei ăl snăk.
Yêhôwa lač leh kơ Y-Môis, “Pharaôn amâo srăng dôk hmư̆ ih ôh, čiăng brei klei yuôm bhăn kâo bi mđĭ lu hlăm čar Êjip.”
Y-Môis leh anăn Y-Arôn ngă jih jang klei yuôm anei ti anăp Pharaôn; leh anăn Yêhôwa bi khăng ai tiê Pharaôn. Pharaôn amâo brei ôh phung ƀuôn sang Israel kbiă mơ̆ng čar ñu.
Yêhôwa lač kơ Y-Môis leh anăn Y-Arôn hlăm čar Êjip,
“Mlan anei srăng jing kơ diih mlan tal êlâo hĭn; ñu srăng jing kơ diih mlan tal sa hlăm thŭn.
Hưn bĕ kơ jih jang phung Israel bi kƀĭn snei: Hruê tal pluh mlan anei, brei grăp čô êkei mă sa drei êđai biăp kơ grăp boh gŏ, amâodah sa drei êđai biăp kơ grăp boh sang.
Tơdah sang ƀiă đei mnuih kơ sa drei êđai biăp, brei arăng mă gơ̆ mbĭt hŏng pô riêng gah giăm hĭn, tui si dŭm čô mnuih; diih srăng tĭng biăp tui si grăp čô dưi ƀơ̆ng.
Êđai biăp anăn amâo srăng mâo anôk jhat ôh, knô mâo sa thŭn leh; diih dưi mă sa drei êđai biăp amâodah sa drei êđai bê.
Brei diih djă pioh gơ̆ truh ti hruê tal pluh pă mlan anei, leh anăn brei jih jang phung Israel bi kƀĭn koh êđai biăp diñu ti mmăt wai băk.
Brei diñu mă êrah mia ti dua nah msơ̆ng ƀăng bhă, leh anăn ti mtuêh ƀăng bhă sang diñu ƀơ̆ng gơ̆.
Mlam anăn mơh diñu srăng ƀơ̆ng kđeh čĭm gơ̆ ghang ti pui; diñu srăng ƀơ̆ng gơ̆ hŏng kpŭng amâo mâo kpei leh anăn hŏng djam phĭ.
Đăm diih ƀơ̆ng kđeh čĭm gơ̆ mtah amâodah tŭk hlăm êa ôh, ƀiădah brei diih ghang gơ̆ ti pui, wăt boh kŏ gơ̆, jơ̆ng gơ̆, leh anăn mnơ̆ng hlăm lam.
Đăm diih lui sa mta mnơ̆ng ăt dôk truh ti aguah ôh, ƀiădah tơdah mâo mnơ̆ng adôk truh ti aguah, brei diih čuh hĕ hŏng pui.
Snei brei diih ƀơ̆ng gơ̆: diih srăng hyuă hdrăng kơiêng diih, čŭt hdruôm jơ̆ng diih, djă giê dra, leh anăn ƀơ̆ng gơ̆ hŏng klei ruăt jêč; anăn jing knăn Klei Yêhôwa Găn.
Kyuadah mlam anăn kâo srăng găn tar čar Êjip, leh anăn kâo srăng bi mdjiê jih jang anak khua hlăm čar Êjip, wăt mnuih leh anăn mnơ̆ng rông; leh anăn kâo srăng ngă klei phat kđi bi kdơ̆ng hŏng jih jang yang čar Êjip. Kâo jing Yêhôwa.
Êrah srăng jing klei bi knăl kơ diih ti sang diih dôk. Tơdah kâo ƀuh êrah, kâo srăng găn ti dlông diih, leh anăn amâo srăng mâo klei ruă tưp bi rai diih ôh hlăk kâo ngă kơ čar Êjip.
Hruê anei srăng jing kơ diih sa hruê bi hdơr. Brei diih pioh ñu jing klei knăm kơ Yêhôwa. Hlăm jih jang ênuk brei diih pioh klei knăm anei jing klei mtă hlŏng lar.
Êjai kjuh hruê brei diih ƀơ̆ng kpŭng amâo mâo kpei. Ti hruê tal sa brei diih mă mđuĕ hĕ kpei mơ̆ng sang diih, kyuadah hlei pô ƀơ̆ng kpŭng buk mơ̆ng hruê tal sa truh kơ hruê tal kjuh, brei arăng bi mdjiê hĕ pô anăn mơ̆ng phung Israel.
Hruê tal sa brei diih mâo klei bi kƀĭn doh jăk, leh anăn hruê tal kjuh brei diih mâo klei bi kƀĭn doh jăk mơh. Arăng amâo dưi ngă sa mta bruă ôh hlăm hruê anăn, knŏng arăng dưi mkra mnơ̆ng ƀơ̆ng huă kơ grăp čô.
Brei diih hdơr pioh Klei Knăm Kpŭng Amâo Mâo Kpei, kyuadah djŏ hruê anei mơh kâo bi kbiă leh phung găp djuê diih mơ̆ng čar Êjip. Kyuanăn brei diih hdơr pioh hruê anei hlăm jih jang ênuk diih, jing klei mtă hlŏng lar.
Mlan tal sa, dơ̆ng mơ̆ng mmăt wai băk hruê tal pluh pă hlăm mlan anăn, truh ti mmăt wai băk hruê tal dua pluh sa brei diih ƀơ̆ng kpŭng amâo mâo kpei.
Êjai kjuh hruê đăm brei mâo kpei ôh hlăm sang diih; kyuadah hlei pô ƀơ̆ng kpŭng buk, pô anăn brei arăng bi mdjiê hĕ mơ̆ng phung Israel bi kƀĭn, thâodah mnuih anăn dôk jưh bhiâo amâodah mnuih arăng kkiêng hlăm čar.
Đăm diih ƀơ̆ng ôh mnơ̆ng mâo kpei; hlăm jih jang anôk diih dôk brei diih ƀơ̆ng kpŭng amâo mâo kpei.”
Y-Môis iêu jih jang phung khua mduôn hlăm phung Israel leh anăn lač kơ digơ̆, “Mă bĕ êđai biăp tui si boh gŏ diih, leh anăn koh êđai biăp Klei Găn.
Mă sa čăp hisôp, tram gơ̆ hlăm êrah arăng dưm hlăm hmăm, leh anăn prah êrah ti mtuêh leh anăn ti dua nah msơ̆ng ƀăng bhă hŏng êrah hlăm hmăm. Đăm brei arăng kbiă mơ̆ng sang ñu ôh tơl truh aguah mngač.
Kyuadah Yêhôwa srăng găn čiăng bi mdjiê phung Êjip; leh anăn tơdah ñu ƀuh êrah ti mtuêh leh anăn ti dua nah msơ̆ng ƀăng bhă, Yêhôwa srăng găn ti dlông ƀăng bhă anăn, leh anăn amâo brei ôh pô bi rai mŭt hlăm sang bi mdjiê diih.
Brei diih hdơr pioh klei anei jing klei mtă hlŏng lar kơ ih leh anăn kơ phung anak čô ih.
Tơdah diih mŭt leh hlăm čar Yêhôwa srăng brei kơ diih tui si ñu ƀuăn leh, brei diih hdơr ngă knăm anei.
Leh anăn tơdah phung anak diih êmuh kơ diih, ‘Ya čiăng mblang bruă anei?’
brei diih lač, ‘Klei anei jing klei ngă yang knăm Klei Găn hdơr kơ Yêhôwa, kyuadah ñu găn leh ti dlông sang phung ƀuôn sang Israel hlăm čar Êjip, ñu bi mdjiê phung Êjip, ƀiădah bi mtlaih phung sang drei.’ ” Phung ƀuôn sang kkui kŏ leh anăn kkuh mpŭ.
Phung ƀuôn sang Israel nao ngă snăn. Diñu ngă tui si Yêhôwa mtă leh kơ Y-Môis leh anăn Y-Arôn.
Ti krah mlam Yêhôwa bi mdjiê jih jang phung anak khua hlăm čar Êjip, dơ̆ng mơ̆ng anak khua Pharaôn dôk gŭ ti jhưng mtao truh kơ anak khua phung mnă hlăm war mnă, wăt jih jang êđai khua hlô mnơ̆ng rông.
Pharaôn kgŭ êjai mlam, wăt jih jang phung dĭng buăl ñu, leh anăn jih jang phung Êjip; leh anăn mâo klei ur kraih hlăm čar Êjip, kyuadah amâo mâo ôh sa boh sang amâo mâo sa čô mnuih djiê.
Mlam anăn mơh Pharaôn iêu Y-Môis leh anăn Y-Arôn, lač, “Kgŭ bĕ, đuĕ bĕ mơ̆ng krah phung ƀuôn sang kâo, diih leh anăn phung ƀuôn sang Israel. Nao bĕ, mă bruă kơ Yêhôwa tui si diih lač leh.
Mă ba biăp diih leh anăn mnơ̆ng rông diih tui si diih lač, leh anăn đuĕ bĕ; leh anăn hơêč hmưi brei kơ kâo msĕ mơh.”
Phung Êjip bi ruăt phung ƀuôn sang Israel čiăng djăl suôt diñu mơ̆ng čar, kyuadah diñu lač, “Hmei srăng rai tuč jih jang.”
Phung ƀuôn sang Israel djă ba kpŭng êlâo gơ̆ buk, kă kniêm mmai kpŭng hlăm čhiăm ao diñu klam ti mra.
Phung ƀuôn sang Israel ngă leh tui si klei Y-Môis mtă. Diñu akâo leh kơ phung Êjip dŏ yuôm prăk leh anăn mah, leh anăn čhiăm ao.
Yêhôwa brei phung ƀuôn sang mâo klei pap ti anăp ală phung Êjip, leh anăn diñu brei tui si phung Israel akâo. Snăn phung Israel plah mă dŏ dô phung Êjip.
Phung ƀuôn sang Israel kbiă mơ̆ng ƀuôn Ramse nao kơ ƀuôn Sukôt, mâo hlăm brô năm êtuh êbâo čô êkei, amâo yap ôh phung mniê leh anăn phung hđeh.
Mâo lu găp djuê mkăn nao mbĭt hŏng diñu; diñu djă ba lu biăp leh anăn mnơ̆ng rông.
Diñu ăm ƀêñ amâo mâo kpei hŏng kpŭng diñu djă ba mơ̆ng čar Êjip, kpŭng anăn ka buk ôh, kyuadah arăng suôt diñu pral mơ̆ng čar Êjip, amâo lŏ dưi dôk sui ôh, leh anăn amâo lŏ hmao mkra êlâo mnơ̆ng ƀơ̆ng huă kơ diñu pô ôh.
Boh sui phung ƀuôn sang Israel dôk hlăm čar Êjip mâo pă êtuh tlâo pluh thŭn.
Ruê̆ pă êtuh tlâo pluh thŭn, djŏ hruê anăn yơh, jih jang phung kahan Yêhôwa kbiă mơ̆ng čar Êjip.
Mlam anăn jing mlam Yêhôwa răng kriê, čiăng atăt ba bi kbiă phung Israel mơ̆ng čar Êjip; kyuanăn hlăm mlam anăn yơh jing mlam jih jang phung ƀuôn sang Israel hdơr pioh kơ Yêhôwa hlăm jih jang ênuk.
Yêhôwa lač kơ Y-Môis leh anăn kơ Y-Arôn, “Anei yơh klei mtă kơ Klei Găn: amâo mâo sa čô tue srăng ƀơ̆ng mnơ̆ng Klei Găn ôh.
Ƀiădah jih jang hlŭn arăng blei hŏng prăk dưi ƀơ̆ng tơdah arăng khăt klĭt ñu leh.
Sa čô dôk jưh bhiâo leh anăn dĭng buăl mưn amâo dưi ƀơ̆ng ôh.
Arăng srăng ƀơ̆ng Klei Găn hlăm sa boh sang. Đăm ih ba kđeh ti êngao sang ôh, kăn brei diih bi joh sa ƀĕ klang rei.
Brei jih jang phung Israel bi kƀĭn hdơr pioh.
Tơdah sa čô tue dôk mbĭt hŏng ih čiăng hdơr pioh Klei Găn ti anăp Yêhôwa, brei jih jang êkei hlăm sang ñu tŭ klei khăt klĭt, snăn kơh brei ñu hdơr pioh Klei Găn. Arăng srăng yap ñu msĕ si pô arăng kkiêng hlăm čar; ƀiădah đăm brei ôh sa čô amâo khăt klĭt ƀơ̆ng.
Srăng yua sa klei bhiăn anei yơh kơ hlei pô kkiêng hlăm čar leh anăn kơ mnuih tue dôk mbĭt hŏng diih.”
Jih jang phung ƀuôn sang Israel ngă snăn, djŏ tui si Yêhôwa mtă leh kơ Y-Môis leh anăn Y-Arôn.
Hruê anăn mơh Yêhôwa atăt bi kbiă phung ƀuôn sang Israel mơ̆ng čar Êjip, dăp msĕ si kahan.
Yêhôwa lač kơ Y-Môis,
“Brei ih pioh brei kơ kâo jih jang anak êkei khua. Jih jang anak khua hlăm phung anak êkei Israel leh anăn jih jang êđai knô tal êlâo hlăm mnơ̆ng rông jing dŏ kâo.”
Y-Môis lač kơ phung ƀuôn sang, “Brei diih hdơr kơ hruê anei, hruê diih kbiă leh mơ̆ng čar Êjip mơ̆ng sang jing hlŭn, kyuadah hŏng kngan myang Yêhôwa bi kbiă diih leh mơ̆ng anôk anei. Amâo mâo sa čô dưi ƀơ̆ng kpŭng buk ôh.
Diih kbiă hruê anei hlăm mlan tal sa, mlan Abib Mlan mdiê ƀlĕ.
Tơdah Yêhôwa brei ih mŭt hlăm čar phung Kanaan, phung Hitit, phung Amôrit, phung Hiwit, leh anăn phung Jêbusit, anôk ñu kat asei leh brei kơ phung aê ih, čar mâo mnơ̆ng ƀơ̆ng huă mnăm êbeh dlai, brei ih hdơr pioh bruă anei hlăm mlan anei.
Êjai kjuh hruê brei ih ƀơ̆ng kpŭng amâo mâo kpei, leh anăn hruê tal kjuh srăng mâo klei huă mnăm kơ Yêhôwa.
Brei ih ƀơ̆ng kpŭng amâo mâo kpei êjai kjuh hruê. Đăm brei arăng ƀuh kpŭng buk ôh hlăm sang ih, kăn brei arăng ƀuh kpei tar ƀar čar ih rei.
Hruê anăn brei ih lač kơ anak êkei ih, ‘Drei ngă klei anei kyua Yêhôwa ngă jăk leh kơ kâo tơdah kâo kbiă mơ̆ng čar Êjip.’
Klei anăn jing klei bi knăl ti kngan ih leh anăn mnơ̆ng bi hdơr ti adhei ih, čiăng kơ klei bhiăn Yêhôwa dưi dôk hlăm ƀăng êgei ih; kyuadah hŏng kngan myang Yêhôwa bi kbiă ih leh mơ̆ng čar Êjip.
Snăn brei ih hdơr pioh klei mtă anei djŏ yan ñu grăp thŭn nanao.”
“Tơdah Yêhôwa srăng brei ih mŭt hlăm čar phung Kanaan, tui si ñu kat asei leh kơ ih leh anăn kơ phung aê ih, leh anăn ñu srăng brei gơ̆ kơ ih,
brei ih pioh brei kơ Yêhôwa jih jang anak êkei khua; jih jang êđai khua knô hlô mnơ̆ng rông jing dŏ Yêhôwa.
Brei ih bi tui hŏng sa drei êđai biăp grăp drei êđai khua knô aseh dliê, leh anăn tơdah ih amâo bi tui gơ̆ ôh, brei ih bi joh kkuê gơ̆. Brei ih bi tui mơh grăp čô anak khua hlăm phung anak êkei ih.
Tơdah anak êkei ih srăng êmuh kơ ih hruê êdei, ‘Ya klei anăn čiăng mblang?’ brei ih lač kơ gơ̆, ‘Hŏng kngan myang Yêhôwa bi kbiă hmei leh mơ̆ng čar Êjip mơ̆ng sang jing hlŭn.
Kyuadah tơdah Pharaôn khăng kŏ amâo lui hmei đuĕ nao ôh, Yêhôwa bi mdjiê jih jang anak khua hlăm čar Êjip, anak khua mnuih wăt êđai khua mnơ̆ng rông. Snăn kâo myơr jing mnơ̆ng ngă yang kơ Yêhôwa jih jang êđai khua knô; ƀiădah kâo bi tui jih jang anak khua hlăm phung anak êkei kâo.’
Klei anăn jing klei bi knăl ti kngan leh anăn mnơ̆ng kă ti adhei ih, kyuadah kngan myang Yêhôwa bi kbiă leh hmei mơ̆ng čar Êjip.”
Tơdah Pharaôn phưi phung ƀuôn sang đuĕ nao, Aê Diê amâo atăt ôh digơ̆ ti êlan čar phung Philistin, wăt tơdah giăm dưn; kyuadah Aê Diê lač, “Huĭdah phung ƀuôn sang srăng wir mtluôn tơdah ƀuh klei bi blah leh anăn lŏ wĭt kơ čar Êjip.”
Kyuanăn Aê Diê atăt phung ƀuôn sang wir dar ti êlan kdrăn tač phă Êa Ksĭ Hrah. Phung ƀuôn sang Israel kbiă mơ̆ng čar Êjip djă mnơ̆ng bi blah.
Leh anăn Y-Môis mă ba mbĭt hŏng ñu klang Y-Yôsep; kyuadah Y-Yôsep brei phung ƀuôn sang Israel kat asei ktang tĭt, lač kơ digơ̆, “Aê Diê srăng čhưn hŏng diih; leh anăn brei diih mă ba mbĭt hŏng diih klang kâo mơ̆ng anôk anei.”
Diñu đuĕ nao mơ̆ng ƀuôn Sukôt, leh anăn jưh ti Êtham ti kdriêl kdrăn tač.
Yêhôwa nao êlâo ti anăp diñu êjai hruê hlăm sa ƀĕ kmeh knam, čiăng atăt diñu ktuê êlan, leh anăn êjai mlam hlăm sa ƀĕ kmeh pui, čiăng bi mngač diñu, čiăng kơ diñu dưi êbat êjai hruê wăt mlam.
Kmeh knam amâo đuĕ ôh mơ̆ng anăp phung ƀuôn sang êjai hruê, kmeh pui kăn đuĕ rei êjai mlam.
Yêhôwa lač kơ Y-Môis,
“Mtă bĕ kơ phung ƀuôn sang Israel, brei diñu wĭt phă tluôn leh anăn jưh ti anăp Pihahirôt, plah wah Mikdôl leh anăn êa ksĭ, ti anăp Baal-Sêphôn, ti anôk anăn yơh brei diih jưh giăm êa ksĭ.
Pharaôn srăng lač, ‘Phung ƀuôn sang Israel wơr dliê hlăm čar; diñu đuôm leh hlăm kdrăn tač.’
Kâo srăng bi khăng ai tiê Pharaôn, leh anăn ñu srăng tiŏ digơ̆, leh anăn kâo srăng mâo klei guh kơang kyua Pharaôn leh anăn jih jang phung kahan ñu; leh anăn phung Êjip srăng thâo kơ kâo jing Yêhôwa.” Phung ƀuôn sang Israel ngă snăn.
Tơdah arăng hưn kơ mtao Êjip phung ƀuôn sang đuĕ leh, ai tiê Pharaôn leh anăn phung dĭng buăl ñu bi mlih. Diñu lač, “Ya klei drei ngă leh, brei phung Israel đuĕ nao, amâo lŏ mă bruă ôh kơ drei?”
Snăn ñu mkra êdeh aseh ñu leh anăn mă phung kahan ñu mbĭt hŏng ñu.
Ñu mă năm êtuh boh êdeh aseh jăk hĭn, leh anăn jih jang êdeh aseh čar Êjip mkăn, wăt khua kahan kiă jih diñu.
Yêhôwa bi khăng ai tiê Pharaôn mtao Êjip, leh anăn ñu tiŏ phung ƀuôn sang Israel êjai phung ƀuôn sang Israel kbiă hŏng klei jhŏng.
Phung Êjip tiŏ digơ̆, jih jang aseh, êdeh aseh, phung mgăt aseh, leh anăn phung kahan Pharaôn, leh anăn hmao digơ̆ dôk jưh giăm êa ksĭ ti Pihahirôt, ti anăp Baal-Sêphôn.
Tơdah Pharaôn dơ̆ng truh giăm, phung ƀuôn sang Israel kngưr dlăng, leh anăn nĕ anei, phung Êjip tiŏ ti tluôn diñu, leh anăn phung ƀuôn sang Israel huĭ snăk. Diñu ur kơ Yêhôwa,
leh anăn lač kơ Y-Môis, “Kyuadah amâo mâo msat ôh hĕ hlăm čar Êjip, snăn ih atăt hmei čiăng kơ hmei djiê hlăm kdrăn tač? Ya ih ngă kơ hmei, brei hmei kbiă mơ̆ng čar Êjip?
Amâo djŏ hĕ snei hmei lač kơ ih hlăm čar Êjip, ‘Lui hmei, brei hmei mă bruă kơ phung Êjip?’ Kyuadah jăk hĭn hmei mă bruă kơ phung Êjip hŏng djiê hlăm kdrăn tač.”
Y-Môis lač kơ phung ƀuôn sang, “Đăm huĭ ôh! Dôk kjăp leh anăn kăp dlăng klei bi mtlaih Yêhôwa srăng brei kơ diih hruê anei; kyuadah phung Êjip diih ƀuh hruê anei, diih amâo srăng lŏ ƀuh diñu ôh.
Yêhôwa srăng bi blah brei kơ diih, leh anăn brei diih knŏng dôk êđăp ênang.”
Yêhôwa lač kơ Y-Môis, “Si ngă ih ur kơ kâo? Mtă kơ phung ƀuôn sang Israel brei diñu êbat nao kơ anăp.
Bi ih, yơr bĕ giê ih, yơr kngan ih phă êa ksĭ leh anăn bi mbha ñu, čiăng kơ phung ƀuôn sang Israel dưi găn ti krah êa ksĭ ti lăn thu.
Kâo srăng bi khăng ai tiê phung Êjip, snăn diñu srăng tiŏ digơ̆ hlăm êa ksĭ, leh anăn kâo srăng mâo klei guh kơang kyua Pharaôn leh anăn jih jang phung kahan ñu, êdeh aseh ñu, leh anăn phung mgăt aseh ñu.
Phung Êjip srăng thâo kơ kâo jing Yêhôwa, leh kâo mâo klei guh kơang kyua Pharaôn, êdeh aseh ñu, leh anăn phung mgăt aseh ñu.”
Leh anăn dĭng buăl jăk Aê Diê, pô nao êlâo ti anăp phung Israel, đuĕ nao leh anăn êbat ti tluôn digơ̆; leh anăn kmeh knam đuĕ mơ̆ng anăp digơ̆ leh anăn dôk ti tluôn digơ̆,
plah wah phung Êjip leh anăn phung Israel. Knam anăn bi mmăt tĭng phung Êjip leh anăn bi mngač tĭng phung Israel. Leh anăn dua phung anăn amâo bi giăm ôh êjai jih mlam.
Y-Môis yơr kngan ñu phă êa ksĭ; leh anăn Yêhôwa bi ñăk hĕ êa ksĭ hŏng angĭn ktang mơ̆ng ngŏ jih mlam, bi thu êa ksĭ, leh anăn êa bi mbha.
Phung ƀuôn sang Israel mŭt ti krah êa ksĭ ti lăn thu, leh anăn êa jing msĕ si mnư̆ tĭng hnuă leh anăn tĭng điâo digơ̆.
Phung Êjip tiŏ digơ̆, jih jang aseh Pharaôn, êdeh aseh ñu, leh anăn phung mgăt aseh ñu mŭt tui tluôn digơ̆ ti krah êa ksĭ.
Jĕ aguah ưm, mơ̆ng kmeh pui leh anăn knam Yêhôwa dôk dlăng kơ phung kahan Êjip, leh anăn bi rŭng phung kahan Êjip.
Ñu bi đuôm pông êdeh aseh diñu leh anăn bi dleh diñu êran; leh anăn phung Êjip lač, “Brei drei đuĕ mơ̆ng phung Israel, kyuadah Yêhôwa bi blah brei kơ diñu ngă kơ phung Êjip.”
Yêhôwa lač kơ Y-Môis, “Yơr bĕ kngan ih phă êa ksĭ, čiăng kơ êa guôm phung Êjip, êdeh aseh leh anăn phung mgăt aseh diñu.”
Snăn Y-Môis yơr kngan ñu phă êa ksĭ, leh anăn êa ksĭ lŏ wĭt jing msĕ si êlâo ti ang dar. Phung Êjip đuĕ tơdah ƀuh êa hriê giăm, ƀiădah Yêhôwa bi êbuh phung Êjip ti krah êa ksĭ.
Êa lŏ wĭt guôm êdeh aseh, phung mgăt aseh, leh anăn jih jang phung kahan Pharaôn tiŏ phung Israel mŭt leh hlăm êa ksĭ, amâo tlaih sa čô ôh.
Ƀiădah phung ƀuôn sang Israel êbat leh ti krah êa ksĭ ti lăn thu, leh anăn êa jing mnư̆ tĭng hnuă leh anăn tĭng điâo diñu.
Snăn hruê anăn Yêhôwa bi mtlaih phung Israel mơ̆ng kngan phung Êjip; leh anăn phung Israel ƀuh asei mlei djiê phung Êjip ti hang êa ksĭ.
Phung Israel ƀuh leh bruă myang Yêhôwa ngă kơ phung Êjip, leh anăn phung ƀuôn sang huĭ mpŭ kơ Yêhôwa; leh anăn diñu đăo kơ Yêhôwa leh anăn kơ dĭng buăl Ñu Y-Môis.
Y-Môis leh anăn phung ƀuôn sang Israel mmuñ klei mmuñ anei kơ Yêhôwa: “Kâo srăng mmuñ kơ Yêhôwa, kyuadah ñu dưi hŏng klei guh kơang; ñu hwiê hĕ leh aseh leh anăn mgăt ñu hlăm êa ksĭ.
Yêhôwa jing klei ktang kâo leh anăn klei mmuñ kâo, ñu yơh jing leh klei bi mtlaih kâo; pô anei jing Aê Diê kâo, kâo srăng mmuñ bi mni kơ ñu. Ñu jing Aê Diê ama kâo, kâo srăng mpŭ kơ ñu.
Yêhôwa jing kahan thâo bi blah; Yêhôwa jing anăn ñu.
Ñu hwiê leh êdeh aseh leh anăn phung kahan Pharaôn hlăm êa ksĭ; phung khua kahan Pharaôn ruah leh mngăt jih hlăm Êa Ksĭ Hrah.
Anôk êlam guôm leh diñu; diñu kngăm leh ti tur êa ksĭ msĕ si sa klŏ boh tâo.
Ơ Yêhôwa, Kngan hnuă ih, mâo klei ktang guh kơang, ơ Yêhôwa kngan hnuă ih, bi rai leh pô roh.
Hŏng klei prŏng kdrưh ih, ih dưi leh hŏng phung bi kdơ̆ng hŏng ih; ih mơĭt leh klei ih ngêñ, leh anăn bi rai diñu msĕ si pui ƀơ̆ng adrăng.
Hŏng êwa mơ̆ng ƀăng adŭng ih, êa bư̆ hĕ, êa lip mđĭ dơ̆ng msĕ si mnư̆; anôk êlam jing khăng ti krah êa ksĭ.
Pô roh lač, ‘Kâo srăng tiŏ, kâo srăng hmao, kâo srăng bi mbha mnơ̆ng plah mă; kâo srăng bi hrăp klei kâo čiăng hŏng diñu. Kâo srăng suê̆ đao gưm, kngan kâo srăng bi rai digơ̆.’
Ih thut leh hŏng angĭn ih, êa ksĭ guôm diñu leh; diñu kngăm leh msĕ si kmrak hlăm êa êlam.
Hlei yang jing msĕ si ih, Ơ Yêhôwa? Hlei jing msĕ si ih, guh kơang hlăm klei doh jăk, pô thâo bi huĭ hŏng bruă guh kơang, ngă lu klei yuôm bhăn?
Ih yơr leh kngan hnuă ih, lăn lun diñu leh.
Hŏng klei ih khăp sĭt suôr ih atăt leh phung ƀuôn sang ih bi tui leh; ih gai diñu hŏng klei myang ih kơ anôk doh jăk ih dôk.
Phung găp djuê mnuih hmư̆ leh klei anăn, diñu ktư̆ yơ̆ng; klei huĭ prŏng ngă leh kơ phung Philistin.
Ară anei phung khua čar Êđôm mâo klei rŭng răng; phung khua čar Môap ktư̆ yơ̆ng; jih jang phung dôk hlăm čar Kanaan dlưh ai tiê.
Klei huĭ leh anăn klei hyưt truh kơ diñu; kyuadah păl ih ktang, diñu jing kmlô msĕ si sa klŏ boh tâo, tơl phung ƀuôn sang ih găn leh, Ơ Yêhôwa, tơl phung ƀuôn sang ih blei leh găn jih.
Ih srăng brei digơ̆ mŭt, leh anăn pla digơ̆ ti dlông čư̆ ih, anôk ih mkra leh jing anôk ih dôk, Ơ Yêhôwa, anôk doh jăk kngan ih mdơ̆ng leh, Ơ Khua Yang.
Yêhôwa jing mtao srăng kiă kriê nanao hlŏng lar.”
Kyuadah tơdah aseh Pharaôn, êdeh aseh ñu, leh anăn phung mgăt aseh ñu mŭt leh hlăm êa ksĭ, Yêhôwa bi wĭt leh êa ksĭ ti dlông diñu. Ƀiădah phung ƀuôn sang Israel êbat ti lăn thu ti krah êa ksĭ.
H'Miriam, khua pô hưn êlâo mniê, amai Y-Arôn, djă sa boh hgơr điêt; leh anăn jih jang phung mniê tui hlue ñu djă hgơr điêt leh anăn kdŏ.
H'Miriam mmuñ kơ diñu: “Mmuñ bĕ kơ Yêhôwa, kyuadah ñu dưi leh hŏng klei guh kơang; Ñu hwiê leh aseh leh anăn mgăt hlăm êa ksĭ.”
Y-Môis atăt ba phung Israel mơ̆ng Êa Ksĭ Hrah. Diñu nao phă kdrăn tač Sur. Diñu êbat tlâo hruê hlăm kdrăn tač, ƀiădah amâo ƀuh êa ôh.
Tơdah diñu truh ti Mara, diñu amâo dưi mnăm êa Mara ôh kyuadah êa anăn phĭ. Kyuanăn arăng pia anôk anăn Mara.
Phung ƀuôn sang blŭ dŭñ dŭñ kơ Y-Môis, lač, “Ya drei srăng mnăm lĕ?”
Y-Môis ur kơ Yêhôwa, leh anăn Yêhôwa ktrâo sa kdrêč ana kyâo kơ ñu. Ñu dlăm gơ̆ hlăm êa, leh anăn êa jing jăk, dưi mnăm. Tinăn yơh Yêhôwa brei leh klei bhiăn leh anăn klei mtă kơ phung ƀuôn sang, leh anăn tinăn ñu lông dlăng digơ̆.
Ñu lač, “Tơdah ih dôk hmư̆ bi nik kơ asăp Yêhôwa, Aê Diê ih, leh anăn ngă klei djŏ ti anăp ală ñu, tơdah ih mđing knga kơ klei ñu mtă leh anăn gưt jih jang klei bhiăn ñu, kâo amâo srăng bi truh kơ ih ôh sa mta klei ruă kâo ngă leh kơ phung Êjip; kyuadah kâo jing Yêhôwa, pô bi hlao ih.”
Diñu truh ti Êlim. Tinăn mâo pluh dua bĭt akŏ êa ƀlĕ leh anăn kjuh pluh ƀĕ ana kyâo boh đung. Diñu jưh tinăn giăm êa.
Jih phung bi kƀĭn phung ƀuôn sang Israel đuĕ nao mơ̆ng Êlim leh anăn truh kơ kdrăn tač Sin plah wah Êlim hŏng Sinai ti hruê pluh êma, mlan dua, leh diñu kbiă mơ̆ng čar Êjip.
Leh anăn jih phung bi kƀĭn phung ƀuôn sang Israel blŭ dŭñ dŭñ kơ Y-Môis leh anăn kơ Y-Arôn hlăm kdrăn tač.
Phung ƀuôn sang Israel lač kơ diñu, “Jăk hĭn drei djiê leh hŏng kngan Yêhôwa hlăm čar Êjip, êjai drei dôk gŭ giăm gŏ čĭm leh anăn ƀơ̆ng tơl trei; kyuadah diih atăt hmei leh hlăm kdrăn tač anei čiăng bi mdjiê hŏng klei êpa jih jang phung bi kƀĭn anei.”
Leh anăn Yêhôwa lač kơ Y-Môis, “Nĕ anei kâo srăng brei kpŭng mơ̆ng adiê msĕ si êa hjan lĕ kơ diih. Brei phung ƀuôn sang kbiă nao duñ djăp kơ sa hruê, čiăng kơ kâo dưi lông dlăng diñu, thâodah diñu srăng êbat tui si klei bhiăn kâo amâodah hơăi.
Hruê tal năm diñu srăng mkra mnơ̆ng diñu ba, snăn mâo dua bliư̆ lu hĭn kơ diñu duñ grăp hruê.”
Snăn Y-Môis leh anăn Y-Arôn lač kơ jih jang phung ƀuôn sang Israel, “Tlam anei diih srăng thâo kơ Yêhôwa yơh brei diih kbiă leh mơ̆ng čar Êjip.
Leh anăn ti aguah diih srăng ƀuh klei guh kơang Yêhôwa, kyuadah ñu hmư̆ leh klei diih blŭ dŭñ dŭñ kơ Yêhôwa. Kyuadah hlei hmei jing tơl brei diih blŭ dŭñ dŭñ kơ hmei?”
Y-Môis lač, “Tơdah Yêhôwa brei kơ diih tlam anei čĭm ƀơ̆ng, leh anăn ti aguah kpŭng tơl trei, kyuadah Yêhôwa hmư̆ leh klei diih blŭ dŭñ dŭñ kơ ñu — hlei hmei jing? Amâo djŏ kơ hmei ôh diih blŭ dŭñ dŭñ, ƀiădah kơ Yêhôwa yơh.”
Y-Môis lač kơ Y-Arôn, “Lač kơ jih jang phung bi kƀĭn phung ƀuôn sang Israel, ‘Hriê giăm bĕ ti anăp Yêhôwa, kyuadah ñu hmư̆ leh klei diih blŭ dŭñ dŭñ.’ ”
Êjai Y-Arôn blŭ kơ jih jang phung bi kƀĭn ƀuôn sang Israel, diñu dlăng phă kdrăn tač, leh anăn nĕ anei, klei guh kơang Yêhôwa bi êdah hlăm knam.
Yêhôwa blŭ kơ Y-Môis,
“Kâo hmư̆ leh klei phung ƀuôn sang Israel blŭ dŭñ dŭñ. Brei ih lač kơ diñu, ‘Ti mmăt wai băk diih srăng ƀơ̆ng čĭm, leh anăn ti aguah diih srăng trei hŏng kpŭng; leh anăn diih srăng thâo kơ kâo jing Yêhôwa, Aê Diê diih.’ ”
Ti mmăt wai băk čĭm wăt truh leh anăn guôm anôk diñu jưh; leh anăn ti aguah mâo êa nguôm jŭm anôk diñu jưh.
Tơdah êa nguôm anăn thu luč leh, mâo ti dlông rŏng lăn kdrăn tač mnơ̆ng đơ điêt msĕ si asăr, mnơ̆ng đơ điêt msĕ si klŏ pliêr kô̆ ti dlông rŏng lăn.
Tơdah phung ƀuôn sang Israel ƀuh mnơ̆ng anăn, diñu bi lač hdơ̆ng diñu, “Ya mnơ̆ng anăn?” kyuadah diñu amâo thâo ôh ya dŏ anăn jing. Y-Môis lač, “Dŏ anăn jing kpŭng Yêhôwa brei leh kơ diih ƀơ̆ng.
Nĕ anei klei Yêhôwa mtă, ‘Brei grăp čô diih duñ kpŭng anăn djăp ƀơ̆ng; sa ômer grăp čô, tui si dŭm čô mnuih hlăm sang čhiăm ñu.’ ”
Phung ƀuôn sang Israel ngă snăn; leh anăn diñu duñ đa lu hĭn, đa ƀiă hĭn.
Tơdah diñu mkă hŏng sa ômer, hlei pô duñ lu amâo mâo êbeh ôh, leh anăn hlei pô duñ ƀiă amâo mâo kƀah ôh; grăp čô duñ djăp kơ ñu dưi ƀơ̆ng.
Y-Môis lač kơ diñu, “Đăm brei arăng pioh mnơ̆ng anăn truh ti aguah ôh.”
Ƀiădah diñu amâo dôk hmư̆ ôh klei Y-Môis; đa mnuih pioh adôk truh kơ aguah, snăn bi hluăt leh anăn ƀâo jhat. Y-Môis ngêñ kơ phung anăn.
Grăp aguah grăp čô duñ djăp kơ ñu dưi ƀơ̆ng; leh anăn tơdah mđiă mtrang, dŏ anăn lik yơh.
Hruê tal năm diñu duñ dua bliư̆ lu hĭn, dua ômer kơ grăp čô. Jih jang phung khua knơ̆ng hlăm phung bi kƀĭn hriê hưn klei anăn kơ Y-Môis.
Y-Môis lač kơ diñu, “Klei anei Yêhôwa mtă leh: ‘Mgi jing hruê mdei, hruê sabat doh jăk kơ Yêhôwa. Ăm bĕ hnơ̆ng diih čiăng ăm, tŭk bĕ hnơ̆ng diih čiăng tŭk, leh anăn pioh truh kơ aguah jih mnơ̆ng adôk.’ ”
Snăn diñu pioh mnơ̆ng anăn truh ti aguah tui si Y-Môis mtă leh; leh anăn dŏ anăn amâo brŭ ôh, kăn mâo hluăt rei.
Y-Môis lač, “Ƀơ̆ng bĕ dŏ anăn hruê anei, kyuadah hruê anei jing hruê sabat kơ Yêhôwa; hruê anei diih amâo srăng ƀuh ôh kpŭng anăn ti tač.
Êjai năm hruê diih srăng duñ kpŭng anăn; ƀiădah hruê tal kjuh jing hruê sabat, amâo srăng mâo kpŭng anăn ôh.”
Hruê tal kjuh mâo đa đa hlăm phung ƀuôn sang kbiă čiăng duñ kpŭng anăn, ƀiădah diñu amâo ƀuh ôh.
Leh anăn Yêhôwa lač kơ Y-Môis, “Dŭm boh sui diih srăng hngah amâo tui hlue ôh klei kâo mtă leh anăn klei bhiăn kâo?
Brei diih thâo săng, Yêhôwa brei leh kơ diih hruê sabat; kyuanăn ti hruê tal năm ñu brei kơ diih kpŭng djăp kơ dua hruê. Brei grăp čô dôk ti anôk ñu pô, leh anăn đăm brei mnuih kbiă mơ̆ng anôk ñu dôk ôh ti hruê tal kjuh.”
Snăn phung ƀuôn sang mdei hruê tal kjuh.
Sang Israel pia mnơ̆ng anăn “mana”. Ñu jing msĕ si asăr kôriander, kô̆, leh anăn ƀơ̆ng msĕ si ƀêñ ngă hŏng êa hnuê.
Y-Môis lač, “Snei Yêhôwa mtă leh: ‘Pioh brei sa ômer hlăm jih jang ênuk diih, čiăng kơ diñu ƀuh kpŭng kâo čiêm diih hlăm kdrăn tač tơdah kâo atăt diih kbiă mơ̆ng čar Êjip.’ ”
Y-Môis lač kơ Y-Arôn, “Mă sa boh čeh, dưm sa ômer mana hlăm čeh anăn, leh anăn mdơ̆ng čeh anăn ti anăp Yêhôwa, čiăng pioh gơ̆ hlăm jih jang ênuk diih.”
Tui si klei Yêhôwa mtă kơ Y-Môis, Y-Arôn mdơ̆ng čeh anăn ti anăp mdhă klei hưn čiăng pioh gơ̆.
Phung ƀuôn sang Israel ƀơ̆ng mana êjai pă pluh thŭn, tơl diñu truh hlăm čar mâo mnuih dôk; diñu ƀơ̆ng mana tơl truh ti knông lăn čar Kanaan.
Sa ômer jing sa kdrêč hlăm pluh êphah.
Jih phung bi kƀĭn phung ƀuôn sang Israel đuĕ nao mơ̆ng kdrăn tač Sin, êbat tui si klei Yêhôwa mtă kơ diñu, leh anăn diñu jưh ti Rêphidim. Tinăn amâo mâo êa mnăm ôh kơ phung ƀuôn sang.
Snăn phung ƀuôn sang ăl kơ Y-Môis, lač, “Brei kơ hmei êa mnăm.” Y-Môis lač kơ diñu, “Si ngă diih ăl kơ kâo lĕ? Si ngă diih lông dlăng Yêhôwa lĕ?”
Ƀiădah phung ƀuôn sang mhao êa snăk, leh anăn blŭ dŭñ dŭñ kơ Y-Môis. Diñu lač, “Si ngă ih atăt hmei kbiă mơ̆ng čar Êjip čiăng bi mdjiê hmei, phung anak hmei, leh anăn mnơ̆ng hmei rông hŏng klei mhao êa?”
Snăn Y-Môis ur kơ Yêhôwa, “Ya kâo srăng ngă kơ phung ƀuôn sang anei? Diñu păt čiăng bhĭr kâo hŏng boh tâo yơh.”
Yêhôwa lač kơ Y-Môis, “Êbat ti anăp phung ƀuôn sang, leh anăn jak ba mbĭt hŏng ih đa đa mnuih khua mduôn phung Israel. Mă djă ti kngan mơh giê ih čăm leh êa krông Nil, leh anăn nao bĕ.
Nĕ anei, kâo srăng dôk ti anăp ih ti dlông boh tâo ti čư̆ Hôrep; brei ih čăm boh tâo, leh anăn êa srăng kbiă mơ̆ng boh tâo anăn, čiăng kơ phung ƀuôn sang dưi mnăm.” Y-Môis ngă snăn ti anăp ală phung khua mduôn Israel.
Ñu pia anôk anăn Masa leh anăn Mêriba, kyuadah phung ƀuôn sang Israel ăl leh anăn lông dlăng Yêhôwa, lač, “Yêhôwa dôk ti krah phung drei hĕ amâodah hơăi?”
Phung Amalek hriê bi blah hŏng phung Israel ti Rêphidim.
Y-Môis lač kơ Y-Yôsuê, “Ruah bĕ đa đa êkei, nao bi blah bĕ hŏng phung Amalek. Mgi kâo srăng dôk dơ̆ng ti dlông kbuôn djă giê Aê Diê.”
Snăn Y-Yôsuê ngă tui si klei Y-Môis lač kơ ñu, bi blah hŏng phung Amalek. Bi Y-Môis, Y-Arôn, leh anăn Y-Hur đĭ ti dlông kbuôn.
Êjai Y-Môis yơr kngan, phung Israel dưi; ƀiădah, tơdah ñu mdlưh kngan, phung Amalek dưi.
Ƀiădah kngan Y-Môis dơ̆ng êgah. Digơ̆ mă sa klŏ boh tâo, dưm ti gŭ ñu, leh anăn Y-Môis dôk gŭ ti dlông boh tâo anăn. Y-Arôn leh anăn Y-Hur dôk krơ̆ng kngan ñu, sa čô tĭng điâo, sa čô tĭng hnuă; snăn kngan ñu dôk kjăp truh ti yang hruê lĕ.
Leh anăn Y-Yôsuê yua mta đao gưm dưi hŏng Y-Amalek leh anăn phung ƀuôn sang ñu.
Yêhôwa lač kơ Y-Môis, “Čih klei anei hlăm hdruôm hră klĭt čiăng bi hdơr leh anăn răk klei anei kơ Y-Yôsuê, klei kâo srăng ngă tơl arăng amâo lŏ hdơr ôh kơ Y-Amalek ti lăn ala.”
Y-Môis mdơ̆ng knưl ngă yang leh anăn pia knưl anăn Yêhôwa Jing Čhiăm Gru Kâo.
Ñu lač, “Sa ƀĕ kngan yơr leh bi kdơ̆ng hŏng jhưng mtao Yêhôwa; Yêhôwa srăng mâo klei bi blah hŏng phung Amalek hlăm jih jang ênuk.”
Y-Jêtrô, khua ngă yang Madian, kmha Y-Môis, hmư̆ jih klei Aê Diê ngă brei leh kơ Y-Môis leh anăn kơ phung ƀuôn sang ñu Israel, si klei Yêhôwa bi kbiă phung Israel mơ̆ng čar Êjip.
Hlăk êlâo Y-Jêtrô kmha Y-Môis jum leh H'Sêpôra mô̆ Y-Môis, leh Y-Môis brei gơ̆ wĭt.
Ñu jum leh mơh dua čô anak êkei H'Sêpôra, anăn sa čô Y-Gersôm (kyuadah Y-Môis lač leh, “Kâo jing sa čô dôk jưh bhiâo hlăm čar tue”);
anăn sa čô mkăn Y-Êliêser (kyuadah ñu lač, “Aê Diê ama kâo đru kâo leh, leh anăn bi mtlaih kâo mơ̆ng đao gưm Pharaôn”).
Y-Jêtrô kmha Y-Môis mbĭt hŏng phung anak êkei leh anăn mô̆ Y-Môis hriê kơ kdrăn tač ti anôk Y-Môis jưh ti čư̆ Aê Diê.
Ñu brei arăng hưn kơ Y-Môis, “Kâo, kmha ih Y-Jêtrô hriê kơ ih mbĭt hŏng mô̆ ih leh anăn dua čô anak êkei ih,”
Y-Môis kbiă nao čiăng bi tuôm hŏng kmha ñu, buôn kkuh leh anăn čŭm gơ̆. Diñu êmuh kơ klei suaih prăl diñu, leh anăn mŭt hlăm sang čhiăm Y-Môis.
Y-Môis yăl dliê kơ kmha ñu jih klei Yêhôwa ngă leh kơ Pharaôn leh anăn kơ phung Êjip kyua phung Israel, jih jang klei knap mñai truh kơ diñu ktuê êlan, leh anăn si klei Yêhôwa bi mtlaih leh diñu.
Y-Jêtrô hơ̆k mơak kyua jih klei jăk Yêhôwa ngă leh kơ phung Israel hlăm klei ñu bi mtlaih leh digơ̆ mơ̆ng kngan phung Êjip.
Leh anăn Y-Jêtrô lač, “Mpŭ mni kơ Yêhôwa, pô bi mtlaih leh diih mơ̆ng kngan phung Êjip leh anăn mơ̆ng kngan Pharaôn.
Ară anei kâo thâo kơ Yêhôwa jing prŏng hĭn kơ jih jang phung yang mkăn, kyuadah ñu bi mtlaih phung ƀuôn sang mơ̆ng kngan phung Êjip tơdah phung Êjip ngă kơ diñu hŏng klei mgao.”
Y-Jêtrô kmha Y-Môis myơr kơ Aê Diê mnơ̆ng myơr čuh leh anăn lu mnơ̆ng ngă yang. Y-Arôn leh anăn jih jang phung khua mduôn Israel hriê huă ƀơ̆ng mbĭt hŏng kmha Y-Môis ti anăp Aê Diê.
Hruê mgi Y-Môis dôk gŭ čiăng phat kđi phung ƀuôn sang, leh anăn phung ƀuôn sang dôk jŭm Y-Môis mơ̆ng aguah tơl tlam.
Tơdah kmha Y-Môis ƀuh jih klei Y-Môis ngă hŏng phung ƀuôn sang, ñu lač, “Ya klei ih ngă snei hŏng phung ƀuôn sang? Si ngă hjăn ih dôk gŭ, leh anăn jih jang phung ƀuôn sang dôk dơ̆ng jŭm ih mơ̆ng aguah tơl tlam?”
Y-Môis lač kơ kmha ñu, “Kyuadah phung ƀuôn sang hriê kơ kâo čiăng êmuh kơ Aê Diê.
Tơdah diñu mâo klei, diñu hriê kơ kâo; leh anăn kâo mkra brei klei diñu, kâo mblang klei Aê Diê mtă leh anăn klei bhiăn Ñu.”
Kmha Y-Môis lač kơ ñu, “Klei ih ngă anăn amâo jăk ôh.
Ih bi êmăn ih pô leh anăn ih srăng bi êmăn phung ƀuôn sang msĕ mơh, kyuadah bruă anăn ktrŏ đei kơ ih; hjăn ih amâo dưi ngă ôh.
Ară anei hmư̆ bĕ, kâo srăng kčĕ kơ ih, leh anăn brei Aê Diê dôk mbĭt hŏng ih. Brei ih jing pô bi ala kơ phung ƀuôn sang ti anăp Aê Diê, leh anăn ba jil klei diñu ti anăp Aê Diê.
Brei ih mtô kơ diñu klei mtă leh anăn klei bhiăn Aê Diê, leh anăn brei diñu thâo êlan diñu srăng tui hlue leh anăn bruă diñu srăng ngă.
Leh anăn ruah bĕ mơ̆ng phung ƀuôn sang phung êkei mâo klei dưi, thâo huĭ mpŭ kơ Aê Diê, ênuah ênô, bi êmut kơ klei sun ngăn. Brei phung anăn jing khua kơ sa êbâo čô, kơ sa êtuh čô, kơ êma pluh čô, leh anăn kơ pluh čô.
Brei diñu kăp phat kđi phung ƀuôn sang nanao; brei diñu ba ti anăp ih jih jang kđi klei prŏng, leh anăn brei phung khua anăn blŭ kđi đơ điêt. Snăn bruă ih hdjul hĭn, leh anăn digơ̆ srăng đru klam klei ktrŏ mbĭt hŏng ih.
Tơdah ih ngă snăn, leh anăn Aê Diê mtă klei anăn mơh, ih dưi bi leh jih bruă, leh anăn jih jang phung ƀuôn sang anei srăng lŏ wĭt hŏng klei êđăp ênang kơ anôk diñu pô.”
Snăn Y-Môis dôk hmư̆ asăp kmha ñu leh anăn ngă jih klei gơ̆ lač leh kơ ñu.
Y-Môis ruah phung êkei mâo klei dưi mơ̆ng krah jih phung Israel, leh anăn mdưm digơ̆ khua kơ phung ƀuôn sang, khua kơ sa êbâo čô, kơ sa êtuh čô, kơ êma pluh čô, leh anăn kơ pluh čô.
Diñu kăp phat kđi phung ƀuôn sang. Diñu ba ti anăp Y-Môis jih klei kđi dleh, leh anăn diñu blŭ diñu pô jih jang klei kđi đơ điêt.
Y-Môis brei kmha ñu nao, leh anăn Y-Jêtrô đuĕ wĭt kơ čar ñu pô.
Mlan tal tlâo leh diñu kbiă mơ̆ng čar Êjip, ti hruê tal sa phung ƀuôn sang Israel truh kơ kdrăn tač Sinai.
Kbiă mơ̆ng Rêphidim, diñu truh kơ kdrăn tač Sinai, leh anăn diñu jưh hlăm kdrăn tač ti anăp čư̆.
Y-Môis đĭ čư̆ nao kơ Aê Diê, leh anăn Yêhôwa iêu ñu mơ̆ng čư̆, lač, “Brei ih blŭ kơ sang Y-Yakôp snei leh anăn lač kơ phung ƀuôn sang Israel:
‘Diih ƀuh leh klei kâo ngă kơ phung Êjip, leh anăn si kâo pŭ diih leh hŏng siap tlang leh anăn atăt ba diih leh kơ kâo pô.
Snăn ară anei, tơdah diih gưt asăp kâo leh anăn djă pioh klei kâo bi mguôp, diih srăng jing dŏ kâo pô ti krah jih jang phung ƀuôn sang. Wăt tơdah jih lăn ala jing dŏ kâo,
bi diil srăng jing kơ kâo sa boh ƀuôn ala mtao phung khua ngă yang leh anăn sa phung găp djuê doh jăk. Snăn jing klei brei ih blŭ kơ phung anak Israel.’ ”
Snăn Y-Môis hriê iêu phung khua mduôn phung ƀuôn sang, leh anăn ñu bi êdah kơ digơ̆ jih klei blŭ Yêhôwa mtă brei leh kơ ñu.
Jih jang phung ƀuôn sang lŏ wĭt lač mđrăm mbĭt, “Hmei srăng ngă jih klei Yêhôwa lač leh.” Y-Môis ba hưn kơ Yêhôwa klei phung ƀuôn sang blŭ.
Leh anăn Yêhôwa lač kơ Y-Môis, “Nĕ anei, kâo hriê kơ ih hlăm knam kpal, čiăng kơ phung ƀuôn sang hmư̆ tơdah kâo blŭ kơ ih, leh anăn knang kơ ih nanao.” Leh Y-Môis hưn kơ Yêhôwa klei phung ƀuôn sang blŭ,
Yêhôwa lač kơ Y-Môis, “Nao bĕ kơ phung ƀuôn sang, pioh brei diñu hruê anei leh anăn mgi, brei diñu boh čhum ao diñu.
Brei diñu prăp êmiêt kơ hruê tal tlâo; kyuadah hruê tal tlâo Yêhôwa srăng trŭn hriê ti dlông čư̆ Sinai ti anăp ală jih jang phung ƀuôn sang.
Brei ih bi kčah knông jŭm dar čư̆ kơ phung ƀuôn sang. Brei ih lač, ‘Răng bĕ diih, đăm đĭ ti dlông čư̆ ôh, kăn ruêh knông čư̆ rei. Hlei pô ruêh čư̆ arăng srăng bi djiê.
Arăng amâo srăng ruêh pô ngă snăn hŏng kngan ôh, ƀiădah srăng bhĭr ñu hŏng boh tâo amâodah mnah hŏng ƀrăm, thâodah hlô mnơ̆ng amâodah mnuih, ñu amâo srăng dôk hdĭp ôh.’ Tơdah hmư̆ asăp ki biăp knô arăng ayŭ sui, brei diñu nao giăm čư̆.”
Snăn Y-Môis trŭn mơ̆ng čư̆ nao kơ phung ƀuôn sang, leh anăn bi doh phung ƀuôn sang. Digơ̆ boh čhum ao digơ̆.
Ñu lač kơ phung ƀuôn sang, “Brei diih prăp êmiêt kơ hruê tal tlâo; đăm diih đih hŏng sa čô mniê ôh.”
Ti aguah hruê tal tlâo, mâo grăm kmlă leh anăn knam kpal ti dlông čư̆; arăng hmư̆ asăp ki kraih snăk, snăn jih jang phung ƀuôn sang dôk hlăm anôk jưh ktư̆ yơ̆ng.
Y-Môis atăt phung ƀuôn sang kbiă mơ̆ng anôk jưh nao bi tuôm hŏng Aê Diê; leh anăn diñu dôk ti jơ̆ng čư̆.
Jih čư̆ Sinai bŏ hŏng săp pui, kyua Yêhôwa trŭn dôk tinăn ti krah pui. Săp pui anăn đĭ phă dlông msĕ si săp pui mơ̆ng sa kpur prŏng, leh anăn jih čư̆ mgei snăk.
Tơdah săp ki mñê ktang hĭn êjai, Y-Môis blŭ, leh anăn Aê Diê lŏ wĭt lač kơ ñu hŏng asăp grăm.
Snăn Yêhôwa trŭn ti čŏng čư̆ Sinai, leh anăn Yêhôwa iêu Y-Môis brei đĭ ti dlông čư̆. Leh anăn Y-Môis đĭ čư̆ mơh.
Yêhôwa lač kơ Y-Môis, “Trŭn nao bĕ kơ phung ƀuôn sang brei diñu răng, huĭdah diñu hung êgao anôk bi kčah čiăng dlăng kơ Yêhôwa, leh anăn lu hlăm phung diñu srăng djiê.
Brei wăt phung khua ngă yang mơh, phung hriê giăm Yêhôwa, bi doh diñu pô, huĭdah Yêhôwa ngă kơ diñu.”
Y-Môis lač kơ Yêhôwa, “Phung ƀuôn sang amâo dưi đĭ ti čư̆ Sinai ôh; kyuadah ih pô mtă leh kơ hmei, lač, ‘Ngă knông jŭm dar čư̆, leh anăn pioh brei čư̆ anăn doh jăk.’ ”
Yêhôwa lač kơ ñu, “Nao trŭn bĕ leh anăn lŏ đĭ mbĭt hŏng Y-Arôn; ƀiădah đăm brei phung khua ngă yang leh anăn phung ƀuôn sang hung êgao anôk bi kčah đĭ phă Yêhôwa ôh, huĭdah Yêhôwa ngă kơ diñu.”
Snăn Y-Môis trŭn nao kơ phung ƀuôn sang leh anăn lač klei anăn kơ diñu.
Sa čô êkei phung Lêwi dôk sa čô anak mniê phung Lêwi.
Mniê anăn ba tian leh anăn kkiêng kơ sa čô anak êkei. Ñu ƀuh gơ̆ jing siam, leh anăn mdăp gơ̆ tlâo mlan.
Tơdah ñu amâo lŏ dưi mdăp gơ̆ ôh, ñu mă sa boh bai ngă hŏng ênâo, luôm hŏng êa ƀlĭt bitumen leh anăn hŏng čai. Ñu mđih hđeh anăn hlăm bai leh anăn dưm bai anăn ti krah mbô ti hang êa krông.
Amai hđeh anăn dôk kbưi ƀiă čiăng thâo ya klei srăng truh kơ hđeh anăn.
Anak mniê Pharaôn nao ti êa krông čiăng mnei, leh anăn phung mniê găp ñu hiu hlue hang êa krông. Ñu ƀuh bai ti krah mbô, leh anăn tiŏ nao sa čô dĭng buăl mniê ñu nao mă gơ̆.
Tơdah ñu pŏk bai ñu ƀuh hđeh; leh anăn nĕ anei, hđeh dôk hia. Ñu mâo klei pap kơ gơ̆ leh anăn lač, “Ñu jing sa čô anak phung Hêbrơ.”
Snăn amai hđeh anăn lač kơ anak mniê Pharaôn, “Ih čiăng mơ̆ kâo nao iêu kơ ih sa čô pô rông hlăm phung mniê Hêbrơ, čiăng rông ba gơ̆?”
Anak mniê Pharaôn lŏ wĭt lač kơ ñu, “Nao bĕ.” Snăn mniê êra anăn đuĕ nao iêu amĭ hđeh anăn.
Anak mniê Pharaôn lač kơ ñu, “Mă bĕ anak anei leh anăn rông ba ñu kơ kâo. Kâo srăng mưn ih.” Snăn mniê anăn mă hđeh leh anăn rông ba gơ̆.
Hđeh anăn hriê kơ prŏng, leh anăn ñu atăt ba gơ̆ kơ anak mniê Pharaôn, leh anăn gơ̆ jing anak êkei kơ anak mniê Pharaôn. Ñu bi anăn gơ̆ Y-Môis, kyuadah ñu lač, “Kâo kdjŏng mă gơ̆ leh mơ̆ng êa.”
Sa hruê tơdah Y-Môis prŏng leh, ñu nao kơ phung ƀuôn sang ñu leh anăn ƀuh bruă suăi digơ̆ ngă. Ñu ƀuh sa čô Êjip čăm sa čô Hêbrơ, sa čô hlăm phung ƀuôn sang ñu.
Ñu dlăng tinei, tinăn, leh anăn amâo ƀuh sa čô mnuih ôh. Leh anăn ñu bi mdjiê pô Êjip anăn leh anăn dơr mdăp gơ̆ hlăm čuah.
Ñu lŏ kbiă hruê mgi, leh anăn nĕ anei, dua čô Hêbrơ dôk bi čĭk. Ñu lač kơ pô soh, “Si ngă ih čăm găp ih lĕ?”
Mnuih anăn lŏ wĭt lač, “Hlei brei ih jing khua leh anăn khua phat kđi kơ hmei? Ih mĭn bi mdjiê kâo msĕ si ih bi mdjiê leh sa čô Êjip anăn mơ̆?” Leh anăn Y-Môis huĭ leh anăn lač, “Sĭt nik arăng thâo leh klei anăn.”
Tơdah Pharaôn hmư̆ klei anăn, ñu duah čiăng bi mdjiê Y-Môis. Ƀiădah Y-Môis đuĕ mơ̆ng Pharaôn leh anăn dôk hlăm čar Madian. Tinăn ñu dôk gŭ ti sa boh kbăng êa.
Khua ngă yang Madian mâo kjuh čô anak mniê. Digơ̆ hriê djăt êa leh anăn bi bŏ mbông êa čiăng bi mnăm biăp ama digơ̆.
Phung mgăt biăp truh leh anăn suôt digơ̆; ƀiădah Y-Môis kgŭ čiăng mgang digơ̆ leh anăn bi mnăm biăp digơ̆.
Tơdah digơ̆ lŏ wĭt kơ Y-Rêuel ama digơ̆, ñu lač, “Si ngă diih wĭt ưm hruê anei?”
Digơ̆ lŏ wĭt lač, “Sa čô Êjip bi mtlaih hmei mơ̆ng kngan phung mgăt biăp, leh anăn wăt ñu djăt êa kơ hmei leh anăn bi mnăm biăp.”
Ñu lač kơ phung anak mniê ñu, “Ti êkei anăn lĕ? Si ngă diih lui gơ̆? Iêu gơ̆, brei gơ̆ huă ƀơ̆ng.”
Y-Môis mơak dôk hlăm sang mnuih anăn; ñu brei Y-Môis dôk anak mniê ñu, H'Sêpôra.
H'Sêpôra kkiêng kơ sa čô anak êkei, leh anăn Y-Môis bi anăn gơ̆ Y-Gersôm; kyuadah ñu lač, “Kâo jing leh sa čô dôk jưh bhiâo hlăm čar tue.”
Sui êdei tinăn mtao Êjip djiê. Leh anăn phung ƀuôn sang Israel krao kyua klei jing hlŭn, leh anăn diñu ur krao čiăng mâo klei đru, klei diñu ur krao đĭ trul kơ Aê Diê.
Aê Diê hmư̆ klei diñu krao, leh anăn Aê Diê hdơr klei ñu bi mguôp hŏng Y-Abraham, Y-Isăk, leh anăn Y-Yakôp.
Aê Diê ƀuh phung ƀuôn sang Israel, leh anăn Aê Diê thâo klei truh kơ diñu.
Aê Diê blŭ jih klei anei, lač,
“Kâo jing Yêhôwa Aê Diê ih, pô atăt ih kbiă leh mơ̆ng čar Êjip, mơ̆ng sang klei jing hlŭn.
Đăm ih lŏ mâo yang mkăn ôh ti anăp kâo.
Đăm ih ngă ôh kơ ih pô rup krah thâodah rup mnơ̆ng hlăm adiê ti dlông, hlăm lăn ala ti gŭ, amâodah hlăm êa ti gŭ lăn.
Đăm ih buôn kkuh ti anăp mnơ̆ng anăn ôh, kăn mă bruă kơ diñu rei; kyuadah kâo gơ̆ yơh jing Yêhôwa Aê Diê ih, Aê Diê thâo trih, bi kmhal klei wê phung ama lĕ kơ phung anak tơl kơ ênuk tal tlâo amâodah tal pă kơ phung bi êmut kơ kâo;
ƀiădah mâo klei khăp sĭt suôr kơ lu êbâo ênuk phung khăp kơ kâo leh anăn gưt klei kâo mtă.
Đăm ih yua anăn Yêhôwa Aê Diê ih hơăi mang ôh, kyuadah Yêhôwa amâo srăng yap kpă ôh pô yua anăn ñu hơăi mang.
Brei ih hdơr kơ hruê sabat čiăng pioh gơ̆ jing doh jăk.
Brei ih mă bruă năm hruê leh anăn ngă jih bruă ih;
ƀiădah hruê tal kjuh jing hruê sabat kơ Yêhôwa Aê Diê ih. Hruê anăn đăm brei ih ngă sa mta bruă ôh, ih, anak êkei ih, anak mniê ih, dĭng buăl êkei mniê ih, mnơ̆ng ih rông, amâodah mnuih tue dôk ti ƀăng jang ih.
Kyuadah hlăm năm hruê Yêhôwa hrih adiê, lăn ala, êa ksĭ, leh anăn jih jang mnơ̆ng mâo hlăm diñu, leh anăn ñu mdei hruê tal kjuh. Kyuanăn Yêhôwa hơêč hmưi kơ hruê sabat anăn leh anăn pioh brei hruê sabat jing doh jăk.
Mpŭ kơ amĭ ama ih, čiăng bi sui hruê ih dôk hdĭp hlăm čar Yêhôwa Aê Diê ih brei kơ ih.
Đăm bi mdjiê mnuih ôh.
Đăm tlĕ piu ôh.
Đăm tlĕ dŏ dô arăng ôh.
Đăm mčeh luar kơ pô riêng gah ih ôh.
Đăm tluh kơ sang pô riêng gah ih ôh; đăm tluh kơ mô̆ pô riêng gah ih ôh, kăn tluh kơ dĭng buăl êkei mniê ñu rei, êmô ñu, aseh dliê ñu, amâodah mnơ̆ng mkăn jing dŏ pô riêng gah ih.”
Tơdah jih jang phung ƀuôn sang ƀuh grăm, kmlă, asăp ki, leh anăn čư̆ bi kbiă săp pui, diñu huĭ ktư̆ yơ̆ng asei mlei, leh anăn ñĕ dôk kbưi.
Diñu lač kơ Y-Môis, “Brei ih pô blŭ kơ hmei, leh anăn hmei srăng dôk hmư̆; ƀiădah đăm brei ôh Aê Diê blŭ kơ hmei, huĭdah hmei srăng djiê.”
Y-Môis lač kơ phung ƀuôn sang, “Đăm huĭ ôh; kyuadah Aê Diê hriê leh čiăng lông dlăng diih, čiăng kơ diih huĭ kơ ñu, snăn kơh diih amâo ngă soh ôh.”
Phung ƀuôn sang dôk kbưi êjai Y-Môis nao giăm knam jŭ, anôk Aê Diê dôk.
Yêhôwa lač kơ Y-Môis, “Brei ih blŭ snei kơ phung Israel: ‘Diih pô ƀuh kâo blŭ leh kơ diih mơ̆ng adiê.
Đăm ngă ôh kơ diih pô rup yang hŏng prăk amâodah hŏng mah, čiăng bi msĕ kâo hŏng diñu.’
Brei ih mdơ̆ng sa boh knưl lăn kơ kâo, leh anăn ngă yang ti dlông anăn mnơ̆ng myơr čuh, mnơ̆ng myơr kơ klei êđăp ênang, biăp leh anăn êmô ih. Ti grăp anôk kâo brei arăng hdơr anăn kâo, kâo srăng hriê kơ ih leh anăn brei klei jăk jĭn kơ ih.
Tơdah ih mdơ̆ng sa boh knưl boh tâo kơ kâo, đăm ngă gơ̆ hŏng boh tâo krah ôh; kyuadah tơdah ih yua dŏ pioh krah, ih bi čhŏ knưl anăn.
Đăm đĭ ti knưl kâo hŏng êñan ôh, huĭ êdah klei lưng mlŭn ih.”
Nĕ anei klei mtă brei ih bi êdah kơ diñu.
Tơdah ih blei sa čô hlŭn Hêbrơ, ñu srăng mă bruă năm thŭn, leh anăn thŭn tal kjuh ñu srăng êngiê, amâo mâo tla ênoh ôh.
Tơdah ñu mŭt leh hjăn, ñu srăng kbiă hjăn; tơdah ñu mŭt mâo mô̆ mbĭt, wăt mô̆ ñu srăng kbiă mbĭt hŏng ñu.
Tơdah khua ñu brei mô̆ kơ ñu leh anăn mô̆ ñu kkiêng kơ anak êkei amâodah mniê, mô̆ leh anăn phung anak gơ̆ srăng jing dŏ khua ñu, leh anăn ñu srăng kbiă hjăn ñu.
Ƀiădah tơdah hlŭn lač mngač, “Kâo khăp kơ khua kâo, mô̆ kâo, leh anăn phung anak kâo, kâo amâo čiăng jing êngiê ôh,”
hlăk anăn khua ñu srăng atăt ba ñu ti anăp Aê Diê, leh anăn gơ̆ srăng brei ñu nao kơ ƀăng bhă prŏng amâodah kơ gơ̆ng ƀăng bhă; leh anăn khua ñu srăng čao knga ñu hŏng hjei knur, leh anăn hlŭn anăn srăng mă bruă kơ khua ñu jih klei hdĭp ñu.
Tơdah sa čô mnuih čhĭ anak mniê ñu brei jing hlŭn, gơ̆ amâo srăng êngiê ôh msĕ si phung hlŭn êkei êngiê.
Tơdah gơ̆ amâo bi mơak kơ khua gơ̆, pô čuăn leh gơ̆ kơ mô̆, ñu dưi brei arăng bi tui gơ̆; ƀiădah ñu amâo dưi čhĭ gơ̆ kơ phung tue ôh, kyuadah ñu amâo dôk sĭt suôr hŏng gơ̆ ôh.
Tơdah ñu čuăn gơ̆ kơ anak êkei ñu, ñu srăng ngă hŏng gơ̆ tui si klei djŏ kơ phung anak mniê.
Tơdah ñu mă sa čô mô̆ mkăn, ñu amâo dưi bi hrŏ ôh mơ̆ng mniê êlâo mnơ̆ng ƀơ̆ng huă, čhiăm ao, amâodah klei bhiăn gơ̆ jing mô̆ tal êlâo.
Leh anăn tơdah ñu amâo ngă ôh tlâo mnơ̆ng anăn kơ gơ̆, gơ̆ srăng êngiê mang, amâo tla ênoh ôh.
Hlei pô čăm sa čô mnuih tơl djiê, arăng srăng bi mdjiê ñu.
Tơdah ñu amâo dôk kăp ôh, ƀiădah Aê Diê brei gơ̆ lĕ hlăm kngan ñu, snăn kâo srăng ktrâo sa boh ƀuôn anôk ñu dưi đuĕ dăp.
Ƀiădah tơdah sa čô ngă kơ pô mkăn hŏng klei čiăng bi mdjiê gơ̆, brei ih ktŭng mă ñu mơ̆ng knưl kâo leh anăn bi mdjiê ñu.
Hlei pô čăm ama amâodah amĭ ñu, brei arăng bi mdjiê ñu.
Hlei pô tlĕ mă sa čô mnuih leh anăn lŏ čhĭ gơ̆, amâodah tơdah arăng ƀuh gơ̆ hlăm kngan ñu, brei arăng bi mdjiê ñu.
Hlei pô tăm pah kơ ama amâodah kơ amĭ ñu, brei arăng bi mdjiê ñu.
Tơdah phung mnuih bi msao, leh anăn sa čô čăm hĕ pô mkăn hŏng boh tâo amâodah tŭk hŏng kngan, amâo tơl djiê ôh, ƀiădah tơl gơ̆ amâo dưi lŏ kgŭ;
tơdah gơ̆ lŏ kgŭ leh anăn êbat hiu djă giê dra, snăn pô čăm gơ̆ srăng tlaih; knŏng ñu srăng tla ênoh hruê gơ̆ luč bruă, leh anăn ñu srăng brei arăng mdrao gơ̆ tơl hlao.
Tơdah sa čô čăm hŏng giê hlŭn ñu, êkei amâodah mniê, leh anăn hlŭn anăn djiê hĕ, brei arăng bi kmhal ñu.
Ƀiădah tơdah gơ̆ ăt dôk hdĭp sa amâodah dua hruê, đăm brei arăng bi kmhal ñu ôh, kyuadah gơ̆ jing ngăn ñu keh.
Tơdah phung mnuih bi čĭk leh anăn diñu drăm hĕ sa čô mniê ba tian leh anăn bi plĕ hĕ gơ̆, ƀiădah amâo mâo klei jhat mkăn ôh, ung mniê anăn srăng đŭ pô ngă kơ gơ̆, leh anăn ñu srăng ba kđi tui si phung khua phat kđi lač.
Ƀiădah tơdah mâo klei jhat mkăn truh, snăn brei ih bi hnô klei hdĭp kơ klei hdĭp,
ală kơ ală, êgei kơ êgei, kngan kơ kngan, jơ̆ng kơ jơ̆ng,
anôk pui ƀơ̆ng kơ anôk pui ƀơ̆ng, anôk êka kơ anôk êka, anôk brăm kơ anôk brăm.
Tơdah sa čô mnuih čăm bi luč ală hlŭn ñu, êkei amâodah mniê, ñu srăng bi êngiê gơ̆ jing ênoh hnô kơ ală gơ̆.
Tơdah ñu bi joh sa boh êgei hlŭn ñu, êkei amâodah mniê, ñu srăng bi êngiê gơ̆ jing ênoh hnô kơ êgei gơ̆.
Tơdah sa drei êmô mnuh hĕ sa čô êkei amâodah sa čô mniê tơl djiê, brei arăng bhĭr bi mdjiê hĕ êmô anăn hŏng boh tâo, leh anăn arăng amâo srăng ƀơ̆ng ôh kđeh ñu; ƀiădah pô êmô srăng tlaih.
Ƀiădah tơdah êmô anăn êlâo khăng mnuh mnuih, leh anăn arăng hưn leh klei anăn kơ pô gơ̆, ƀiădah ñu amâo tuôm kiă kriê gơ̆ ôh, tơdah êmô anăn bi mdjiê hĕ sa čô êkei amâodah mniê, brei arăng bhĭr bi mdjiê êmô hŏng boh tâo, wăt bi mdjiê pô êmô mơh.
Tơdah arăng lư ênua kơ pô êmô sa ênoh čiăng bi tui klei hdĭp pô anăn, brei ñu ba kđi jih tui si klei arăng lư ênua kơ ñu.
Tơdah êmô mnuh sa čô anak êkei amâodah anak mniê, brei arăng ngă tui si klei bhiăn anăn.
Tơdah êmô mnuh sa čô hlŭn, êkei amâodah mniê, brei pô êmô brei tlâo pluh sêkel prăk kơ khua hlŭn, leh anăn brei arăng bhĭr boh tâo bi mdjiê êmô.
Tơdah sa čô mnuih pŏk sa bĭt ƀăng amâodah sa čô mnuih klei sa bĭt ƀăng leh anăn amâo găm ñu ôh, leh anăn sa drei êmô amâodah sa drei aseh dliê lĕ hlăm ƀăng anăn,
pô ƀăng anăn srăng čiu ênoh kơ pô êmô; bi asei hlô mnơ̆ng djiê, pô ƀăng srăng mă kơ ñu pô.
Tơdah êmô sa čô mnuih mnuh hĕ êmô sa čô mnuih mkăn tơl djiê, brei diñu čhĭ êmô hdĭp leh anăn bi mbha ênoh. Brei diñu bi mbha mơh êmô djiê leh.
Ƀiădah tơdah arăng thâo kơ êmô anăn êlâo khăng mnuh, leh anăn pô gơ̆ amâo tuôm kiă kriê gơ̆ ôh, pô gơ̆ srăng bi hnô êmô msĕ; bi êmô djiê anăn mă kơ ñu pô.
Tơdah sa čô mnuih tlĕ sa drei êmô amâodah sa drei biăp, leh anăn ñu bi mdjiê amâodah čhĭ gơ̆, ñu srăng bi hnô êma drei êmô kơ sa drei êmô, leh anăn pă drei biăp kơ sa drei biăp. Ñu srăng bi wĭt mnơ̆ng ñu tlĕ, tơdah ñu amâo mâo mnơ̆ng ôh, arăng srăng čhĭ ñu kyua mnơ̆ng ñu tlĕ.
Tơdah mnơ̆ng ñu tlĕ leh thâodah êmô, thâodah aseh dliê, amâodah biăp adôk hdĭp hlăm kngan ñu, ñu srăng lŏ bi hnô dua bliư̆.
Tơdah arăng mă mnuih knĕ êjai mlam ñu tlĕ mŭt leh anăn čăm ñu tơl djiê, amâo srăng mâo ôh klei tuh êrah kơ pô bi mdjiê anăn; ƀiădah tơdah yang hruê ƀlĕ leh, arăng srăng jing soh tơdah bi mdjiê pô knĕ.
Ƀiădah tơdah yang hruê ƀlĕ leh, arăng srăng jing soh tơdah bi mdjiê pô knĕ.
Tơdah sa čô mnuih brei mnơ̆ng ñu rông hiu ƀơ̆ng hlăm hma amâodah hlăm sa bĭt đang boh kriăk ƀâo pô mkăn, amâodah mnơ̆ng ñu hiu ƀơ̆ng hma pô mkăn, ñu srăng bi hnô hŏng mnơ̆ng jăk hĭn hlăm hma ñu amâodah hlăm đang boh kriăk ƀâo ñu.
Tơdah mâo pui ƀơ̆ng êruê leh anăn hlŏng ƀơ̆ng hĕ mdiê pô mkăn mkăm pioh leh, amâodah mdiê ăt dôk ti phŭn, amâodah pui ƀơ̆ng jih sa boh hma, pô čuh pui anăn srăng bi hnô ênŭm.
Tơdah sa čô mnuih brei sa čô mkăn kiă kriê prăk amâodah dŏ, ƀiădah arăng tlĕ hĕ mơ̆ng sang pô kiă kriê, pô tlĕ srăng bi hnô dua tal tơdah arăng mâo mă ñu.
Tơdah arăng amâo mâo mă ôh mnuih knĕ, pô sang anăn srăng bi êdah ñu pô ti anăp Aê Diê, čiăng hưn kơ ñu amâo tuôm ruêh ôh dŏ dô pô riêng gah ñu.
Hlăm jih jang klei ngă klei mplư djŏ kơ êmô, aseh dliê, biăp, čhiăm ao, amâodah mnơ̆ng mkăn luč, kơ klei anăn arăng srăng lač, “Dŏ anei dŏ kâo yơh,” snăn kđi dua nah anăn srăng truh ti anăp Aê Diê. Pô Aê Diê bi kmhal srăng bi hnô dua bliư̆ kơ pô riêng gah ñu.
Tơdah sa čô mnuih jao kơ pô riêng gah ñu sa drei aseh dliê, sa drei êmô, sa drei biăp, amâodah mnơ̆ng rông mkăn brei gơ̆ kiă, ƀiădah mnơ̆ng anăn djiê hĕ, joh hĕ jơ̆ng, amâodah arăng mđuĕ mă amâo mâo pô ƀuh ôh,
klei kat asei hŏng anăn Yêhôwa srăng djŏ kơ dua nah, leh anăn pô kiă srăng hưn kơ ñu amâo tuôm ruêh ôh mnơ̆ng pô riêng gah ñu. Pô mnơ̆ng srăng tŭ klei kat asei anăn, leh anăn pô kiă amâo srăng bi hnô ôh.
Ƀiădah tơdah arăng tlĕ mơ̆ng sang ñu, ñu srăng bi hnô kơ pô gơ̆.
Tơdah mâo mnơ̆ng hiêk dŏ ñu kiă, brei ñu ba dŏ anăn jing klei hưn; ñu amâo srăng bi hnô ôh dŏ mnơ̆ng hiêk leh.
Tơdah sa čô mnuih čan mnơ̆ng rông pô riêng gah ñu, leh anăn mnơ̆ng anăn joh hĕ jơ̆ng amâodah djiê hĕ êjai pô gơ̆ êkŭt, ñu srăng bi hnô mnơ̆ng anăn.
Tơdah pô gơ̆ ti anăp, amâo srăng mâo klei bi hnô ôh. Tơdah ñu mưn mnơ̆ng anăn, ênoh mưn anăn srăng djăp yơh.
Tơdah sa čô êkei mplư sa čô mniê êra hrông ka mâo pô bi čuôp ôh, leh anăn ñu đih hĕ hŏng gơ̆, ñu srăng brei ngăn knŭ kơ gơ̆ leh anăn mă gơ̆ jing mô̆.
Tơdah ama gơ̆ hngah, amâo brei gơ̆ kơ ñu ôh, ñu srăng brei prăk dŭm ênoh knŭ kơ phung mniê êra hrông.
Đăm lui sa čô mniê mjâo dôk hdĭp ôh.
Hlei pô đih hŏng sa drei hlô mnơ̆ng, brei arăng bi mdjiê ñu.
Hlei pô ngă yang kơ yang mkăn, amâo djŏ kơ Yêhôwa ôh, brei arăng bi mdjiê ñu.
Đăm ngă ƀai kơ sa čô tue, kăn ktư̆ juă gơ̆ rei, kyuadah diih jing tue leh hlăm čar Êjip.
Đăm ktư̆ juă ôh mniê djiê ung amâodah anak êrĭt.
Tơdah ih ktư̆ juă diñu, leh anăn diñu ur kơ kâo, sĭt nik kâo srăng hmư̆ klei diñu ur;
klei kâo ngêñ srăng trơ̆ng, leh anăn kâo srăng bi mdjiê diih hŏng đao gưm. Mô̆ diih srăng jing mniê djiê ung leh anăn phung anak diih srăng jing phung anak êrĭt.
Tơdah ih brei phung ƀun ƀin hlăm phung ƀuôn sang kâo čan prăk, đăm ngă kơ ñu ôh msĕ si pô ƀơ̆ng ngăn, kăn brei ih ƀơ̆ng mnga mơ̆ng ñu rei.
Tơdah ih mă čhiăm ao pô riêng gah ih hŏng klei bi kuôl kă, brei ih bi wĭt kơ gơ̆ čhiăm ao anăn êlâo kơ yang hruê lĕ;
kyuadah ñu mâo knŏng čhiăm anăn čiăng guôm asei mlei ñu. Ya mnơ̆ng ñu srăng hơô êjai ñu đih? Tơdah ñu srăng ur kơ kâo, kâo srăng hmư̆ ñu, kyuadah kâo thâo pap.
Đăm dlao wač kơ Aê Diê ôh, kăn tăm pah kơ sa čô khua phung ƀuôn sang ih rei.
Đăm bi hnui ôh myơr boh hlâo hlang mơ̆ng hma ih leh anăn mơ̆ng čeh prŏng. Brei kơ kâo anak êkei ih kkiêng êlâo hĭn.
Brei ih ngă msĕ mơh hŏng êmô leh anăn biăp ih. Gơ̆ srăng dôk kjuh hruê hŏng ana gơ̆, hruê sa păn ih srăng brei gơ̆ kơ kâo.
Brei diih jing mnuih doh jăk pioh brei kơ kâo; kyuanăn đăm ƀơ̆ng ôh kđeh mnơ̆ng mkăn kĕ hiêk hlăm hma; brei diih hwiê dŏ anăn kơ asâo.
“Đăm yăl dliê ôh klei hưn soh. Đăm bi mguôp ôh hŏng mnuih ƀai čiăng hưn klei amâo sĭt.
Đăm tui hlue phung lu čiăng ngă klei jhat ôh; leh anăn tơdah ih jing pô hưn hlăm sa kđi klei, đăm dôk tĭng kơ phung lu ôh čiăng bi mtah klei kpă.
Kăn dôk rei tĭng sa čô mnuih ƀun ƀin tơdah ñu mâo kđi klei.
Tơdah ih tuôm hŏng êmô pô roh ih amâodah aseh dliê ñu wơr dliê, brei ih atăt ba wĭt kơ pô gơ̆.
Tơdah ih ƀuh aseh dliê pô roh ih lĕ buh kyua ktrŏ đei mdiăng, đăm lui gơ̆ ôh, ƀiădah brei ih đru gơ̆ hrŏng mnơ̆ng mơ̆ng aseh dliê anăn.
Đăm bi mtah ôh klei năng hlăm kđi mnuih ƀun.
Brei ih dôk kbưi hŏng klei kčŭt mčeh, leh anăn đăm bi mdjiê ôh phung ênuah ênô leh anăn phung kpă, kyuadah kâo amâo srăng yap kpă ôh mnuih ƀai.
Đăm mă ôh mnơ̆ng sun ngăn, kyuadah mnơ̆ng sun ngăn bi bum ală phung khua, leh anăn bi mtah klei kđi phung kpă.
Đăm ktư̆ juă mnuih tue ôh; diih thâo leh ai tiê mnuih tue, kyuadah diih jing tue leh hlăm čar Êjip.”
“Êjai năm thŭn brei ih buh pla hlăm hma ih, leh anăn puôt wiă.
Ƀiădah thŭn tal kjuh brei ih lui hma mdei leh anăn amâo buh pla ôh, čiăng kơ phung ƀun hlăm phung ƀuôn sang ih dưi ƀơ̆ng huă; leh anăn hlô mnơ̆ng dưi ƀơ̆ng dŏ adôk. Brei ih ngă msĕ mơh kơ đang boh kriăk ƀâo leh anăn kơ đang boh ôliwơ ih.
Êjai năm hruê brei ih mă bruă, ƀiădah hruê tal kjuh brei ih mdei; čiăng kơ êmô leh anăn aseh dliê ih dưi mdei mơh, leh anăn anak êkei dĭng buăl mniê ih leh anăn mnuih tue dưi lŏ jing mơai.
Brei ih kăp răng tui hlue jih klei kâo lač leh kơ ih; leh anăn đăm pia anăn phung yang mkăn ôh, đăm brei arăng hmư̆ klei anăn kbiă mơ̆ng ƀăng êgei ih ôh.”
“Tlâo bliư̆ grăp thŭn brei ih ngă klei knăm mpŭ kơ kâo.
Brei ih ngă klei knăm kơ Kpŭng Amâo Mâo Kpei; tui si kâo mtă leh, ih srăng ƀơ̆ng kpŭng amâo mâo kpei êjai kjuh hruê bi kčah leh hlăm mlan pă, kyuadah mlan anăn yơh ih kbiă leh mơ̆ng čar Êjip. Đăm brei sa čô hriê ti anăp kâo hŏng kngan mang ôh.
Brei ih hdơr pioh klei knăm Yan Puôt, mâo boh hlâo hlang mơ̆ng bruă ih kơ mnơ̆ng ih buh leh hlăm hma. Brei ih hdơr pioh klei knăm Pioh Êmiêt ti tuč thŭn, tơdah ih hrui mă mơ̆ng hma boh ih mă bruă.
Tlâo bliư̆ grăp thŭn brei jih jang phung êkei ih hriê ti anăp Khua Yang Yêhôwa.
Đăm myơr ôh êrah mnơ̆ng ngă yang mpŭ kơ kâo mbĭt hŏng kpŭng mâo kpei, leh anăn đăm pioh prăi gơ̆ tơl truh kơ aguah ôh.
Brei ih djă ba kơ sang Yêhôwa Aê Diê ih boh jăk hĭn mơ̆ng boh hlâo hlang lăn ih. Đăm tŭk êđai bê hlăm êa ksâo ana gơ̆ ôh.”
“Nĕ anei, kâo tiŏ nao sa čô dĭng buăl jăk ti anăp ih, čiăng mgang ih ktuê êlan leh anăn čiăng brei ih mŭt ti anôk kâo mkra leh.
Răng leh anăn dôk hmư̆ bĕ asăp ñu. Đăm bi kdơ̆ng hŏng ñu ôh, kyuadah ñu amâo srăng pap brei ôh klei ih gao klei bhiăn; kyuadah Anăn kâo dôk hlăm ñu.
Ƀiădah tơdah ih dôk hmư̆ asăp ñu leh anăn ngă jih klei kâo srăng lač, snăn kâo srăng jing roh hŏng phung roh ih, leh anăn pô kdơ̆ng hŏng phung bi kdơ̆ng hŏng ih.
Dĭng buăl jăk kâo srăng nao ti anăp ih leh anăn atăt ih mŭt čar phung Amôrit, phung Hitit, phung Pêrisit, phung Kanaan, phung Hiwit, phung Jêbusit, leh anăn kâo srăng bi rai diñu.
Đăm buôn kkuh ôh ti anăp phung yang diñu, kăn mă bruă kơ diñu rei, kăn tui hlue bruă diñu rei, ƀiădah brei ih bi rai diñu leh anăn bi mčah hĕ rup yang diñu.
Brei diih mă bruă kơ Yêhôwa Aê Diê diih, leh anăn kâo srăng hơêč hmưi kơ mnơ̆ng ƀơ̆ng huă leh anăn êa mnăm ih; leh anăn kâo srăng mă hĕ klei ruă duam mơ̆ng krah ih.
Hlăm čar ih amâo srăng mâo mniê proh anak ôh, kăn mâo mniê plao rei. Kâo srăng bi ênŭm thŭn ih dôk hdĭp.
Kâo srăng brei phung mkăn huĭ ti anăp ih, leh anăn kâo srăng bi rŭng jih jang phung ƀuôn sang ih srăng tuôm, leh anăn kâo srăng brei jih jang phung roh ih đuĕ mơ̆ng ih.
Kâo srăng mơĭt phung hông sai nao êlâo kơ ih, leh anăn diñu srăng suôt phung Hiwit, phung Kanaan, leh anăn phung Hitit mơ̆ng anăp ih.
Kâo amâo srăng suôt ôh diñu mơ̆ng anăp ih hlăm sa thŭn mtam, huĭdah čar jing hĕ kdrăn tač leh anăn hlô dliê jing lar ngă kơ ih.
Ƀrư̆ ƀrư̆ kâo srăng suôt diñu mơ̆ng anăp ih, tơl ih srăng jing lu hĭn leh anăn mă bha čar.
Kâo srăng bi kdriêl knông lăn ih mơ̆ng Êa Ksĭ Hrah truh ti êa ksĭ phung Philistin, leh anăn mơ̆ng kdrăn tač truh ti Êa Krông Ơprat; kyuadah kâo srăng jao hlăm kngan ih phung mnuih dôk hlăm čar anăn, leh anăn ih srăng suôt diñu mơ̆ng anăp ih.
Đăm ngă ôh klei bi mguôp hŏng diñu, amâodah hŏng phung yang diñu.
Diñu amâo srăng dôk ôh hlăm čar ih, huĭdah diñu brei ih ngă soh hŏng kâo. Kyuadah tơdah ih mă bruă kơ phung yang diñu, klei anăn srăng jing kđông ƀêč kơ ih.”
Yêhôwa lač kơ Y-Môis, “Đĭ bĕ kơ Yêhôwa, ih leh anăn Y-Arôn, Y-Nadap, Y-Abihu, leh anăn kjuh pluh čô khua mduôn phung Israel, leh anăn brei diih kkuh mpŭ mơ̆ng kbưi.
Knŏng hjăn Y-Môis srăng hriê giăm Yêhôwa; ƀiădah phung mkăn amâo dưi hriê giăm ôh, kăn phung ƀuôn sang dưi đĭ mbĭt hŏng ñu rei.”
Y-Môis hriê hưn jih jang klei Yêhôwa blŭ leh anăn jih jang klei mtă. Jih jang phung ƀuôn sang lŏ wĭt lač hŏng sa asăp, “Hmei srăng ngă jih klei Yêhôwa lač leh.”
Y-Môis čih jih jang klei Yêhôwa blŭ. Ñu kgŭ pĭt aguah ưm, mdơ̆ng sa boh knưl ti jơ̆ng čư̆, leh anăn mdơ̆ng pluh dua klŏ boh tâo tui si ênoh yap phung pluh dua găp djuê Israel.
Ñu tiŏ nao phung êkei hlăk ai Israel myơr kơ Yêhôwa mnơ̆ng myơr čuh leh anăn ngă yang hŏng êmô jing mnơ̆ng myơr kơ klei êđăp ênang.
Y-Môis mă sa mkrah êrah dưm gơ̆ hlăm hmăm, leh anăn sa mkrah êrah mkăn ñu tuh ti knưl.
Ñu mă hdruôm hră klei bi mguôp leh anăn dlăng ti anăp jih jang phung ƀuôn sang. Diñu lač, “Hmei srăng ngă jih jang klei Yêhôwa lač leh, leh anăn hmei srăng gưt.”
Y-Môis mă êrah leh anăn hƀrah ti dlông phung ƀuôn sang, leh anăn lač, “Nĕ anei, êrah klei bi mguôp Yêhôwa ngă leh hŏng diih tui si jih klei blŭ anei.”
Y-Môis đĭ mbĭt hŏng Y-Arôn, Y-Nadap, Y-Abihu, leh anăn kjuh pluh čô khua mduôn phung Israel.
Diñu ƀuh Aê Diê Israel; mâo ti gŭ jơ̆ng ñu msĕ si sa atur dap klia hŏng boh tâo saphir leh anăn mngač msĕ si adiê.
Aê Diê amâo yơr ôh kngan ñu kơ phung khua mduôn phung Israel; diñu ƀuh Aê Diê, leh anăn diñu ƀơ̆ng huă leh anăn mnăm.
Yêhôwa lač kơ Y-Môis, “Đĭ hriê bĕ kơ kâo ti dlông čư̆ leh anăn dôk guôn tinăn. Kâo srăng brei mdhă boh tâo kơ ih, klei bhiăn leh anăn klei kâo mtă čih leh čiăng kơ ih dưi bi hriăm diñu.”
Snăn Y-Môis kgŭ mbĭt hŏng Y-Yôsuê, mnuih mă bruă kơ ñu, leh anăn Y-Môis đĭ ti dlông čư̆ Aê Diê.
Ñu lač kơ phung khua mduôn, “Dôk guôn hmei tinei tơl hmei lŏ wĭt kơ diih. Nĕ anei, Y-Arôn leh anăn Y-Hur dôk mbĭt hŏng diih. Tơdah sa čô mâo kđi klei, brei ñu nao kơ digơ̆.”
Y-Môis đĭ ti dlông čư̆, leh anăn knam guôm čư̆.
Klei guh kơang Yêhôwa dôk ti dlông čư̆ Sinai, leh anăn knam guôm gơ̆ năm hruê. Hruê tal kjuh ñu iêu Y-Môis mơ̆ng krah knam.
Ti anăp ală phung ƀuôn sang Israel klei guh kơang Yêhôwa jing msĕ si sa pui ƀơ̆ng trơ̆ng ti dlông čŏng čư̆.
Y-Môis mŭt ti krah knam leh anăn đĭ ti dlông čư̆. Y-Môis dôk ti dlông čư̆ pă pluh hruê leh anăn pă pluh mlam.
Yêhôwa lač kơ Y-Môis,
“Blŭ bĕ kơ phung ƀuôn sang Israel, brei diñu djă ba mnơ̆ng myơr kơ kâo. Brei ih mă brei mnơ̆ng anăn kơ kâo mơ̆ng jih jang mnuih myơr hŏng ai tiê čŏng čiăng.
Nĕ anei mnơ̆ng myơr ih srăng mă mơ̆ng diñu: mah, prăk, kông,
čhiăm ñuôm êa piơk, hrah jŭ, hrah huč, kbuă điêt aruăt; leh anăn mlâo bê,
klĭt biăp knô mkra leh, klĭt jăk siam, leh anăn kyâo akasi;
êa boh ôliwơ kơ pui diăn; mnơ̆ng ƀâo mngưi kơ êa ƀâo mngưi pioh trôč leh anăn pioh kơ mnơ̆ng ƀâo mngưi;
boh tâo ônik leh anăn lu boh tâo yuôm mkăn čiăng mƀlir dưm ti ao êphôt khua ngă yang prŏng leh anăn ti mnal đah da ao ñu.
Brei diñu ngă kơ kâo sa anôk doh jăk, čiăng kơ kâo dưi dôk ti krah diñu.
Brei diih ngă sang čhiăm leh anăn mnơ̆ng yua tinăn tui si rup kâo srăng ktrâo brei kơ ih.”
“Brei diñu ngă sa boh hip hŏng kyâo akasi; awan ñu dua heh mkrah, găn ñu sa heh mkrah, leh anăn boh dlông ñu sa heh mkrah.
Brei ih luôm ñu hŏng mah doh; brei ih luôm ti lam leh anăn ti êngao, leh anăn ngă griŏ kmăn jŭm dar hŏng mah.
Brei ih tuh ngă pă kwang hŏng mah kơ ñu, leh anăn brei ih dưm kwang anăn ti pă ƀĕ jơ̆ng ñu, sa nah dua kwang, leh anăn sa nah mkăn dua kwang mơh.
Brei ih ngă giê kkung hŏng kyâo akasi luôm hŏng mah.
Brei ih hrô giê hlăm ƀăng kwang ti djiêu hip anăn čiăng kkung ñu.
Giê anăn srăng dôk nanao hlăm ƀăng kwang ti hip; arăng amâo srăng suê̆ hĕ digơ̆ ôh.
Brei ih dưm hlăm hip klei hưn kâo srăng brei kơ ih.
Brei ih ngă sa kđhăp klei pap brei hŏng mah doh; awan ñu dua heh mkrah, găn ñu sa heh mkrah.
Brei ih ngă dua rup čêrubim hŏng mah; brei ih ngă diñu hŏng mah arăng tia, dưm ti dua bĭt kđhăp klei pap brei.
Ngă bĕ sa rup Čhêrubim ti sa bĭt knhal, leh anăn sa rup Čhêrubim ti sa bĭt knhal mkăn. Brei ih ngă rup čêrubim sa đrông hŏng kđhăp klei pap brei+ ti dua bĭt knhal.
Phung čêrubim srăng mblang siap diñu phă dlông, guôm hŏng siap diñu kđhăp klei pap brei, leh anăn ƀô̆ diñu bi anăp mbĭt. Phung čêrubim srăng dlăng phă kđhăp klei pap brei.
Brei ih dưm kđhăp klei pap brei+ anăn ti dlông hip; leh anăn hlăm hip anăn brei ih dưm klei hưn kâo srăng brei kơ ih.
Tinăn kâo srăng bi tuôm hŏng ih, leh anăn ti dlông kđhăp klei pap brei ti plah wah rup čêrubim dôk ti dlông hip klei bi mguôp anăn, kâo srăng blŭ kơ ih jih jang klei kâo srăng mtă kơ phung ƀuôn sang Israel.”
“Brei ih ngă sa boh jhưng hŏng kyâo akasi; awan ñu dua heh, găn ñu sa heh, leh anăn boh dlông ñu sa heh mkrah.
Brei ih luôm gơ̆ hŏng mah doh, leh anăn ngă griŏ kmăn jŭm dar hŏng mah.
Brei ih mkă jŭm dar jhưng anăn sa plă kngan, ti dlông anôk mkă anăn brei ih ngă griŏ hŏng mah jŭm dar.
Brei ih ngă kơ gơ̆ pă kwang hŏng mah, leh anăn dưm kwang anăn ti pă bĭt kiêng ti pă ƀĕ jơ̆ng ñu.
Kwang srăng dôk giăm ti knhal griŏ, jing anôk hrô giê pioh kkung jhưng.
Brei ih ngă giê kkung hŏng kyâo akasi, leh anăn luôm hŏng mah, čiăng yua kkung jhưng anăn.
Brei ih ngă kơ jhưng anăn jam, čhiên mngan pioh dưm mnơ̆ng ƀâo mngưi, kbhê, leh anăn tŏ pioh yua tuh mnơ̆ng myơr. Brei ih ngă mnơ̆ng anăn hŏng mah doh.
Brei ih dưm ti dlông jhưng anăn kpŭng myơr dôk nanao ti anăp kâo.”
“Brei ih ngă sa ƀĕ jơ̆ng diăn hŏng mah doh; jơ̆ng diăn anăn arăng srăng ngă hŏng mah tia, jơ̆ng ñu, asei ñu, kčok ñu, boh kŏ ñu, leh anăn mnga ñu srăng jing hlăm sa đrông.
Năm ƀĕ adhan srăng kbiă tĭng djiêu, tlâo ƀĕ tĭng sa nah leh anăn tlâo ƀĕ tĭng sa nah mkăn.
Sa ƀĕ adhan mâo tlâo boh kčok ngă msĕ si boh amandê, sa boh kŏ leh anăn mnga ñu; leh anăn ti adhan mkăn mâo tlâo boh kčok ngă msĕ si boh amandê, sa boh kŏ leh anăn mnga ñu; jih năm ƀĕ adhan kbiă mơ̆ng jơ̆ng diăn anăn srăng jing msĕ.
Ti gơ̆ng pui diăn srăng mâo pă boh kčok ngă msĕ si boh amandê, sa boh kŏ leh anăn mnga ñu;
srăng mâo sa boh kŏ ti gŭ grăp dua ƀĕ adhan kbiă ti dua nah djiêu jơ̆ng — jih jang mâo năm ƀĕ adhan.
Boh kŏ diñu leh anăn adhan diñu srăng jing sa đrông, jih anăn arăng srăng tia hlăm sa đrông mah doh.
Brei ih ngă kjuh boh pui kđen kơ ñu; arăng srăng mdơ̆ng pui kđen čiăng bi mngač ti anăp ñu.
Dŏ bi mdjiê pui leh anăn čhiên djă dŏ anăn brei arăng ngă hŏng mah doh.
Arăng srăng yua sa talăng mah doh pioh ngă ñu mbĭt hŏng jih jang mnơ̆ng yua kơ ñu.
Răng bĕ, brei ih ngă tui si rup ktrâo brei kơ ih ti dlông čư̆.”
“Brei ih ngă sang čhiăm hŏng pluh blah čhiăm kpal ngă hŏng kbuă điêt aruăt leh anăn čhiăm ñuôm êa piơk, êa hrah jŭ, leh anăn hrah huč. Brei ih mñam rup čêrubim ti čhiăm anăn hŏng klei mbruă snăk.
Boh dlông grăp blah čhiăm anăn srăng mâo dua pluh sa păn heh, găn grăp blah čhiăm anăn srăng mâo pă heh. Jih jang čhiăm anăn srăng mâo hnơ̆ng msĕ.
Êma blah hlăm čhiăm anăn srăng mtuôp mbĭt, êma blah mkăn msĕ mơh srăng mtuôp mbĭt.
Brei ih ngă klei ƀăng bluăt piơk ti griŏ čhiăm bi ruê̆ anôk mtuôp tal êlâo, leh anăn brei ih ngă mơh ti griŏ čhiăm bi ruê̆ anôk mtuôp tal dua.
Brei ih ngă êma pluh klei ƀăng bluăt kơ čhiăm tal êlâo, leh anăn brei ih ngă êma pluh klei ƀăng bluăt ti griŏ čhiăm tal dua; klei ƀăng bluăt srăng bi djŏ hdơ̆ng diñu.
Brei ih ngă êma pluh mnơ̆ng kđip hŏng mah, leh anăn brei ih mtuôp čhiăm kpal anăn bi sô̆ mbĭt krĭp hŏng mnơ̆ng kđip, čiăng kơ sang čhiăm srăng jing kluôm sa blah.
Brei ih ngă čhiăm kpal hŏng mlâo bê jing čhiăm guôm ti dlông sang čhiăm. Brei ih ngă pluh sa blah čhiăm kpal msĕ snăn.
Boh dlông grăp blah čhiăm anăn srăng mâo tlâo pluh heh, găn grăp blah čhiăm pă heh; jih jang pluh sa blah čhiăm anăn srăng mâo hnơ̆ng msĕ.
Brei ih mtuôp mdê mdê êma blah čhiăm anăn leh anăn năm blah mkăn msĕ mơh. Leh anăn brei ih mkruôp mdua čhiăm tal năm ti anăp sang čhiăm anăn.
Brei ih ngă êma pluh klei ƀăng bluăt ti griŏ čhiăm bi ruê̆ anôk mtuôp tal êlâo, leh anăn êma pluh klei ƀăng bluăt ti griŏ anôk mtuôp tal dua.
Brei ih ngă êma pluh mnơ̆ng kđip hŏng kông, leh anăn brei ih bi mŭt mnơ̆ng kđip anăn hlăm ƀăng bluăt, snăn bi mtuôp sang čhiăm čiăng kơ gơ̆ jing kluôm sa.
Kdrêč čhiăm kpal êbeh, sa mkrah čhiăm kpal adôk, srăng bi hua ti tluôn sang čhiăm.
Sa heh nah anei leh anăn sa heh nah dih kdrêč adôk mơ̆ng boh dlông čhiăm kpal kơ sang čhiăm srăng bi hua ti djiêu sang čhiăm tĭng nah anei leh anăn tĭng nah dih čiăng guôm ñu.
Brei ih ngă kơ sang čhiăm dua mnơ̆ng guôm ti dlông, hŏng klĭt biăp knô mkra leh tĭng gŭ, leh anăn hŏng klĭt jăk siam tĭng dlông.
Brei ih ngă đa đa mdhă kơ sang čhiăm hŏng kyâo akasi, brei dưm diñu mdơ̆ng.
Boh dlông mdhă anăn pluh heh leh anăn găn ñu sa heh mkrah,
srăng mâo ti grăp mdhă dua kŏ pioh bi mkĕ čiăng bi mguôp mbĭt. Brei ih ngă msĕ sơăi kơ jih jang mdhă sang čhiăm.
Snei brei ih ngă mdhă kơ sang čhiăm: dua pluh pŏk mdhă tĭng kơ dhŭng;
pă pluh mdhô̆ hŏng prăk ti gŭ dua pluh pŏk mdhă, dua boh mdhô̆ ti gŭ sa mdhă pioh kơ dua kŏ bi mkĕ ñu, leh anăn dua boh mdhô̆ ti gŭ mdhă mkăn pioh kơ dua kŏ bi mkĕ ñu;
dua pluh pŏk mdhă nah dih sang čhiăm tĭng dưr,
leh anăn mdhô̆ diñu hŏng prăk pă pluh boh, dua boh ti gŭ sa pŏk mdhă leh anăn dua boh ti gŭ sa pŏk mkăn;
năm pŏk mdhă ti tluôn sang čhiăm tĭng yŭ;
dua pŏk mdhă kơ kiêng sang čhiăm ti tluôn.
Diñu srăng jing mdua mơ̆ng gŭ, ƀiădah mguôp mbĭt ti dlông hŏng sa kwang; srăng jing snăn kơ jih dua bĭt kiêng.
Srăng mâo sa păn pŏk mdhă mbĭt hŏng pluh năm mdhô̆ prăk diñu; dua boh mdhô̆ ti gŭ sa pŏk mdhă leh anăn dua ti gŭ sa pŏk mkăn.
Brei ih ngă giê kal hŏng kyâo akasi, êma ƀĕ pioh kơ mdhă tĭng sa nah djiêu sang čhiăm,
êma ƀĕ giê kal pioh kơ mdhă tĭng djiêu nah dih sang čhiăm, leh anăn êma ƀĕ giê kal pioh kơ mdhă ti tluôn sang čhiăm tĭng yŭ.
Giê kal ti krah srăng găn mdhă mơ̆ng knhal anei truh kơ knhal dih.
Brei ih luôm mdhă hŏng mah, leh anăn ngă kwang hŏng mah pioh hrô giê kal; leh anăn brei ih luôm giê kal hŏng mah mơh.
Brei ih mdơ̆ng sang čhiăm tui si rup bi êdah leh kơ ih ti dlông čư̆.
Brei ih ngă sa blah čhiăm păng piơk, hrah jŭ hŏng hrah huč, leh anăn kbuă điêt aruăt. Brei arăng mñam ñu hŏng klei mbruă snăk mbĭt hŏng rup čêrubim.
Brei ih yuôl ñu ti pă ƀĕ kmeh kyâo akasi luôm hŏng mah. Kmeh anăn mâo knuăk hŏng mah, pla ti pă boh mdhô̆ prăk.
Brei ih yuôl čhiăm păng anăn hŏng mnơ̆ng kđip, leh anăn brei ih kkung ba hip klei bi mguôp ti lam čhiăm păng. Čhiăm păng srăng bi mbha kơ ih adŭ doh jăk hŏng adŭ doh jăk hĭn.
Brei ih dưm kđhăp klei pap brei ti dlông hip klei bi mguôp hlăm adŭ doh jăk hĭn.
Brei ih dưm jhưng ti êngao čhiăm păng, leh anăn dưm jơ̆ng diăn tĭng djiêu dhŭng sang čhiăm, phă hŏng jhưng; leh anăn brei ih dưm jhưng tĭng djiêu dưr.
Brei ih ngă kơ anôk mŭt sang čhiăm sa blah čhiăm phiang piơk, hrah jŭ, hrah huč hŏng kbuă điêt aruăt, brei arăng đêč ñu.
Kơ čhiăm phiang anăn brei ih ngă êma ƀĕ kmeh akasi luôm hŏng mah, knuăk diñu ngă hŏng mah, leh anăn brei ih tuh mkra kơ diñu êma boh mdhô̆ kông.”
“Brei ih ngă knưl hŏng kyâo akasi, dơ̆ng ñu êma heh leh anăn găn ñu êma heh. Knưl anăn srăng mta dhar, leh anăn boh dlông ñu tlâo heh.
Brei ih ngă ki ti pă bĭt kiêng ñu; ki srăng jing sa đrông hŏng knưl, leh anăn brei ih luôm hŏng kông.
Brei ih ngă kơ knưl gŏ dưm hbâo, kdroh, hmăm, awak rưng, leh anăn mnơ̆ng dưm hdăng ngur. Brei ih ngă jih jang mnơ̆ng yua anăn hŏng kông.
Brei ih ngă kơ knưl anăn sa pŏk driah kông mñam rưng; leh anăn brei ih dưm pă boh kwang kông ti pă bĭt kiêng driah anăn.
Brei ih dưm gơ̆ ti gŭ griŏ knưl mơ̆ng gŭ truh ti mkrah knưl.
Brei ih ngă giê kkung kơ knưl hŏng kyâo akasi, leh anăn luôm digơ̆ hŏng kông.
Arăng srăng hrô giê kkung hlăm ƀăng kwang, leh anăn giê kkung srăng dôk tĭng dua nah djiêu knưl čiăng yua kkung gơ̆.
Brei ih ngă knưl ƀăng êrŏng hŏng lu pŏk mdhă, tui si bi êdah leh kơ ih ti dlông čư̆.”
“Brei ih ngă wăl sang čhiăm. Tĭng dhŭng wăl srăng mâo čhiăm hŏng kbuă điêt aruăt, boh găn diñu sa êtuh heh kơ sa nah.
Kmeh diñu srăng mâo dua pluh ƀĕ pla ti dlông dua pluh boh mdhô̆ kông, knuăk kmeh leh anăn klei hyuă digơ̆ srăng ngă hŏng prăk.
Tĭng kơ dưr srăng mâo čhiăm mơh, boh găn diñu sa êtuh heh, mbĭt hŏng dua pluh ƀĕ kmeh leh anăn dua pluh boh mdhô̆ digơ̆ ngă hŏng kông, knuăk kmeh leh anăn klei hyuă digơ̆ srăng ngă hŏng prăk.
Tĭng kơ yŭ wăl srăng mâo čhiăm, boh găn êma pluh heh, mbĭt hŏng pluh ƀĕ kmeh leh anăn pluh boh mdhô̆.
Tĭng kơ ngŏ wăl, boh găn êma pluh heh.
Čhiăm ti sa nah ƀăng jang srăng mâo pluh êma heh, mbĭt hŏng tlâo ƀĕ kmeh leh anăn tlâo boh mdhô̆.
Leh anăn ti nah dih srăng mâo čhiăm pluh êma heh, mbĭt hŏng tlâo ƀĕ kmeh leh anăn tlâo boh mdhô̆.
Kơ ƀăng jang wăl srăng mâo sa blah čhiăm phiang mâo dua pluh heh ngă hŏng čhiăm piơk, hrah jŭ, hrah huč, leh anăn hŏng kbuă điêt aruăt, bruă arăng đêč, mbĭt hŏng pă ƀĕ kmeh leh anăn pă boh mdhô̆.
Jih jang kmeh jŭm dar wăl srăng mâo klei hyuă hŏng prăk, knuăk hŏng prăk, leh anăn mdhô̆ kông.
Dơ̆ng wăl anăn srăng jing sa êtuh heh, găn êma pluh heh, leh anăn dlông ñu êma heh, mbĭt hŏng čhiăm kbuă điêt aruăt leh anăn mdhô̆ kông.
Jih jang mnơ̆ng yua kơ jih bruă sang čhiăm, jih jang giê mnư̆ ñu, leh anăn jih jang giê mnư̆ wăl srăng ngă hŏng kông.”
“Brei ih mtă kơ phung ƀuôn sang Israel djă ba kơ ih êa boh ôliwơ doh bi lik ƀhĭ leh pioh yua kơ jơ̆ng diăn, čiăng kơ pui kđen dôk trơ̆ng nanao.
Hlăm sang čhiăm klei bi kƀĭn, ti êngao čhiăm păng ti anăp klei hưn, Y-Arôn leh anăn phung anak êkei ñu srăng răng kriê gơ̆ mơ̆ng tlam truh kơ aguah ti anăp Yêhôwa. Klei anăn srăng jing klei bhiăn hlŏng lar phung ƀuôn sang Israel srăng gưt hlăm jih jang ênuk.”
“Brei ayŏng ih Y-Arôn hriê kơ ih mbĭt hŏng phung anak êkei ñu mơ̆ng ti krah phung ƀuôn sang Israel, čiăng pioh diñu kơ bruă kâo jing phung khua ngă yang: Y-Arôn leh anăn phung anak êkei ñu Y-Nadap, Y-Abihu, Y-Êlêasar, leh anăn Y-Ithamar.
Brei ih ngă kơ Y-Arôn ayŏng ih čhiăm ao doh jăk pioh kơ klei guh kơang leh anăn klei siam.
Brei ih blŭ kơ jih jang phung mbruă, kơ phung kâo brei leh klei thâo mĭn čiăng kơ diñu ngă čhiăm ao Y-Arôn, čiăng pioh brei ñu kơ bruă jing khua ngă yang kâo.
Nĕ anei čhiăm ao diñu srăng ngă: sa blah mnal đah da, sa blah ao êphôt, sa blah ao jhung, sa blah ao kpal đêč, sa boh mu, leh anăn sa klei hdrăng kơiêng. Diñu srăng ngă čhiăm ao doh jăk kơ Y-Arôn ayŏng ih leh anăn kơ phung anak êkei ñu, čiăng kơ diñu mă bruă kâo jing phung khua ngă yang.
Diñu srăng yua mah, čhiăm ñuôm piơk, hrah jŭ, hrah huč, leh anăn kbuă điêt aruăt.
Hŏng klei mbruă brei diñu ngă ao êphôt hŏng mah, čhiăm piơk, hrah jŭ, hrah huč, leh anăn kbuă điêt aruăt.
Ao êphôt srăng mâo dua pŏk čhiăm guôm mra bi mtuôp mbĭt hŏng dua knhal gơ̆, msĕ snăn diñu srăng bi đuôm.
Hdrăng kơiêng arăng mñam hŏng klei mbruă ti ao êphôt čiăng hyuă ñu, arăng srăng ngă msĕ hŏng mah, čhiăm piơk, hrah jŭ, hrah huč, leh anăn kbuă điêt aruăt.
Brei ih mă dua klŏ boh tâo ônik, leh anăn ktur tinăn anăn phung anak êkei Y-Israel,
năm anăn phung diñu ti sa klŏ boh tâo, leh anăn năm anăn phung mkăn ti sa klŏ boh tâo tal dua, tui si pruê̆ amĭ kkiêng kơ diñu.
Brei ih ktur anăn phung anak êkei Y-Israel ti dua klŏ boh tâo msĕ si mnuih thâo mbruă ktur ti mnơ̆ng kđăm. Brei ih kwang digơ̆ hŏng griŏ mah.
Brei ih dưm dua klŏ boh tâo anăn ti čhiăm guôm mra ao êphôt, jing boh tâo bi hdơr kơ phung anak êkei Y-Israel; leh anăn Y-Arôn srăng băk anăn diñu ti dua nah mra ñu jing klei bi hdơr ti anăp Yêhôwa.
Brei ih bi kwang digơ̆ hŏng griŏ mah.
Leh anăn dua klei săng đai điêt aruăt hŏng mah doh ih srăng ƀôñ msĕ si klei kuĭ; leh anăn brei ih bi đuôm klei săng đai ƀôñ anăn ti griŏ.
Brei ih ngă mnal đah da klei phat kđi hŏng klei mbruă; brei ih ngă ñu msĕ si ao êphôt hŏng mah, čhiăm piơk, hrah jŭ, hrah huč, leh anăn kbuă điêt aruăt.
Ñu srăng jing mta dhar leh anăn dua tal, boh dlông ñu mâo sa mkrah heh, leh anăn găn ñu sa mkrah heh mơh.
Brei ih mƀlir ti ñu pă pruê̆ boh tâo yuôm: pruê̆ tal sa, sa asăr sardôn, sa asăr tôpas, sa asăr êmêrôt;
pruê̆ tal dua, sa asăr êskabuk, sa asăr saphir, sa asăr diamôn;
pruê̆ tal tlâo, sa asăr ôpal, sa asăr agat, sa asăr amêtis;
pruê̆ tal pă, sa asăr bêril, sa asăr ônik, sa asăr jaspidi. Jih asăr boh tâo anăn brei ih mƀlir hlăm griŏ mah.
Srăng mâo pluh dua asăr hlue si anăn phung anak êkei Y-Israel; arăng srăng ktur digơ̆ msĕ si mnơ̆ng kđăm, grăp asăr boh tâo mâo sa anăn hlăm phung pluh dua găp djuê.
Brei ih ngă ti mnal đah da klei săng đai điêt aruăt hŏng mah doh, ƀôñ msĕ si klei kuĭ.
Brei ih ngă ti mnal đah da dua boh kwang mah, leh anăn dưm dua boh kwang anăn ti dua nah djiêu mnal đah da anăn.
Brei ih hrô dua aruăt klei kuĭ mah hlăm dua boh kwang ti dua nah djiêu mnal đah da.
Brei ih kă knhal dua aruăt klei kuĭ ti anăp dua kwang griŏ dôk ti čhiăm guôm mra ao êphôt.
Brei ih ngă dua boh kwang mah, dưm diñu ti dua nah djiêu mnal đah da hlăm lam sô̆ hŏng ao êphôt.
Leh anăn brei ih ngă dua boh kwang mah. Brei ih kă digơ̆ tĭng kơ gŭ ti čhiăm guôm mra ao êphôt giăm anôk bi kkuh ti dlông hdrăng kơiêng ao êphôt mñam hŏng klei mbruă.
Arăng srăng kă mnal đah da ti kwang ñu hŏng kwang ao êphôt hŏng klei kuĭ piơk, čiăng kơ mnal đah da dôk ti dlông hdrăng kơiêng ao êphôt arăng mñam hŏng klei mbruă, čiăng kơ amâo tlaih ôh mơ̆ng ao êphôt.
Tơdah Y-Arôn mŭt hlăm anôk doh jăk, ñu srăng djă anăn phung anak êkei Y-Israel hlăm mnal đah da klei phat kđi ti dlông tiê boh ñu, čiăng jing sa klei bi hdơr nanao ti anăp Yêhôwa.
Brei ih dưm hlăm mnal đah da klei phat kđi Urim leh anăn Thumim; leh anăn diñu srăng dôk ti dlông tiê boh Y-Arôn tơdah ñu mŭt ti anăp Yêhôwa. Snăn Y-Arôn srăng djă nanao ti dlông tiê boh ñu klei phat kđi phung ƀuôn sang Israel ti anăp Yêhôwa.
Brei ih ngă ao jhung êphôt hŏng čhiăm piơk sơăi.
Srăng mâo ƀăng bi mŭt boh kŏ, leh anăn jŭm dar ƀăng anăn srăng să msĕ si ƀăng arăng riêm, čiăng kơ đăm tĭ ôh.
Brei ih ngă jŭm knhal ao ti gŭ boh pomgranat piơk, hrah jŭ, hrah huč bi kmlah hŏng êriâo mah,
sa asăr êriâo mah leh anăn sa asăr boh pomgranat, sa asăr êriâo mah leh anăn sa asăr boh pomgranat ti jŭm dar knhal ao.
Y-Arôn srăng hơô ao anăn kơ bruă ñu. Tơdah ñu srăng mŭt hlăm anôk doh jăk ti anăp Yêhôwa, leh anăn tơdah ñu kbiă mơ̆ng anôk anăn, arăng srăng hmư̆ êriâo mñê, huĭdah ñu djiê.
Brei ih ngă sa pŏk mdhă điêt mah doh, leh anăn brei ih ktur tinăn msĕ si arăng ktur sa mnơ̆ng kđăm: ‘Doh Jăk Kơ Yêhôwa’.
Brei ih kă gơ̆ hŏng sa aruăt klei kuĭ piơk ti anăp mu.
Dŏ anăn srăng dôk ti adhei Y-Arôn, leh anăn Y-Arôn srăng klam klei wê phung ƀuôn sang Israel ngă êjai diñu myơr mnơ̆ng doh jăk. Dŏ anăn srăng dôk nanao ti adhei ñu, čiăng kơ Yêhôwa tŭ diñu.
Brei ih mñam ao kpal đêč hŏng kbuă điêt aruăt. Brei ih ngă sa boh mu hŏng kbuă điêt aruăt, leh anăn brei ih ngă sa klei hdrăng kơiêng đêč.
Kơ phung anak êkei Y-Arôn, brei ih ngă ao jhung diñu hơô, hdrăng kơiêng, leh anăn đuôn pioh kơ klei guh kơang leh anăn kơ klei siam.
Brei ih bi hơô čhiăm ao anăn kơ ayŏng ih Y-Arôn leh anăn kơ phung anak êkei ñu mbĭt hŏng ñu. Brei ih trôč êa ƀâo mngưi ti diñu pioh brei diñu, leh anăn bi doh jăk diñu, čiăng kơ diñu dưi mă bruă kơ kâo, jing phung khua ngă yang.
Brei ih ngă brei kơ diñu čhum đŭt hŏng kbuă điêt aruăt čiăng guôm klei lưng mlŭn diñu; čhum anăn mơ̆ng kơiêng truh kơ pha.
Y-Arôn leh anăn phung anak êkei ñu srăng čŭt čhum anăn tơdah diñu mŭt hlăm sang čhiăm klei bi kƀĭn, amâodah tơdah diñu nao giăm knưl čiăng mă bruă hlăm anôk doh jăk, huĭdah diñu bi msoh diñu pô leh anăn djiê. Klei anei jing klei bhiăn hlŏng lar kơ Y-Arôn leh anăn kơ phung anak čô ñu êdei.”
“Brei ih ngă snei čiăng pioh brei Y-Arôn leh anăn phung anak êkei ñu, čiăng kơ diñu dưi mă bruă phung khua ngă yang kơ kâo. Mă bĕ sa drei êmô knô dam leh anăn dua drei biăp knô amâo mâo anôk jhat ôh,
kpŭng amâo mâo kpei, ƀêñ amâo mâo kpei kpit mmai hŏng êa boh ôliwơ, leh anăn ƀêñ êpih amâo mâo kpei krih êa boh ôliwơ. Brei ih ngă ƀêñ anăn hŏng kpŭng ƀhĭ mdiê ƀlê.
Brei ih dưm mnơ̆ng anăn hlăm sa boh bai, leh anăn ba diñu mbĭt hŏng êmô knô leh anăn dua drei biăp knô anăn.
Brei ih atăt Y-Arôn leh anăn phung anak êkei ñu ti anăp ƀăng bhă sang čhiăm klei bi kƀĭn, leh anăn brei ih bi mnei diñu hŏng êa.
Brei ih mă čhiăm ao leh anăn bi hơô Y-Arôn hŏng ao jhung, ao jhung êphôt, ao êphôt, mnal đah da, leh anăn brei ih hyuă ñu hŏng hdrăng kơiêng êphôt mñam hŏng klei mbruă.
Brei ih mđua mu ti boh kŏ ñu, leh anăn dưm đuôn mtao doh jăk ti dlông mu.
Brei ih mă êa ƀâo mngưi pioh trôč, hlĭng ti dlông boh kŏ ñu, leh anăn trôč ñu.
Leh anăn brei ih atăt phung anak êkei ñu, leh anăn bi hơô diñu hŏng ao jhung.
Brei ih hyuă hdrăng kơiêng kơ diñu leh anăn mđua đuôn kơ diñu. Bruă phung khua ngă yang srăng jing bruă diñu hŏng klei bhiăn dôk hlŏng lar. Msĕ snăn mơh ih srăng pioh brei Y-Arôn leh anăn phung anak êkei ñu.
Leh anăn brei ih đoh ba êmô knô ti anăp sang čhiăm klei bi kƀĭn. Y-Arôn leh anăn phung anak êkei ñu srăng bă kngan diñu ti dlông boh kŏ êmô knô.
Brei ih koh êmô knô ti anăp Yêhôwa ti ƀăng bhă sang čhiăm klei bi kƀĭn.
Brei ih mă mơ̆ng êrah êmô knô leh anăn mia êrah anăn ti ki knưl ngă yang hŏng kđiêng ih, leh anăn brei ih tuh êrah adôk ti jơ̆ng knưl.
Brei ih mă jih prăi guôm prôč tiê, anôk hgăl prŏng hlăm tiê, dua asăr boh ƀleh leh anăn prăi guôm digơ̆, leh anăn čuh ti dlông knưl.
Ƀiădah brei ih čuh ti êngao wăl ƀuôn kđeh êmô knô, klĭt, leh anăn eh ñu; ñu jing mnơ̆ng ngă yang kơ klei soh.
Leh anăn brei ih mă sa drei biăp knô, leh anăn Y-Arôn wăt phung anak êkei ñu srăng bă kngan diñu ti dlông boh kŏ biăp knô anăn.
Brei ih koh biăp knô leh anăn mă êrah ñu, htrah ñu jŭm dar knưl anăn.
Leh anăn brei ih khăt biăp knô anăn bi kdrêč, rao prôč tiê leh anăn jơ̆ng gơ̆, leh anăn dưm digơ̆ mbĭt hŏng kdrêč gơ̆ leh anăn boh kŏ gơ̆.
Brei ih čuh jih biăp knô anăn ti dlông knưl. Ñu jing mnơ̆ng myơr čuh kơ Yêhôwa, mnâo ƀâo jăk, mnơ̆ng myơr hŏng pui kơ Yêhôwa.
Brei ih mă biăp knô adôk; Y-Arôn leh anăn phung anak êkei ñu srăng bă kngan diñu ti dlông boh kŏ biăp knô.
Brei ih koh biăp knô anăn; brei ih mă mơ̆ng êrah gơ̆ leh anăn mia ti gao knga hnuă Y-Arôn leh anăn ti gao knga hnuă phung anak êkei ñu, ti kđiêng ana kngan hnuă diñu leh anăn ti kđiêng ana jơ̆ng hnuă diñu, leh anăn brei ih htrah êrah adôk jŭm dar ti knưl.
Leh anăn brei ih mă đa êrah ti dlông knưl leh anăn êa ƀâo mngưi pioh trôč, leh anăn hŏng dŏ anăn brei ih htrah ti Y-Arôn leh anăn čhiăm ao ñu, ti phung anak êkei ñu leh anăn čhiăm ao digơ̆ mbĭt hŏng digơ̆. Snăn ñu leh anăn čhiăm ao ñu srăng jing doh jăk, wăt phung anak êkei ñu leh anăn čhiăm ao digơ̆ mbĭt hŏng digơ̆.
Brei ih mă msĕ mơh prăi biăp knô, ku êmŏng gơ̆, prăi guôm prôč tiê, anôk hgăl prŏng hlăm tiê, dua asăr boh ƀleh leh anăn prăi guôm digơ̆, leh anăn pha hnuă (kyuadah ñu jing sa drei biăp knô kơ klei pioh brei),
leh anăn mă mơ̆ng bai kpŭng amâo mâo kpei dôk ti anăp Yêhôwa sa klŏ kpŭng, sa klŏ ƀêñ kpit hŏng êa boh ôliwơ, leh anăn sa klŏ ƀêñ êpih.
Brei ih dưm jih mnơ̆ng anăn hlăm kngan Y-Arôn leh anăn hlăm kngan phung anak êkei ñu, leh anăn brei ih hdai digơ̆ jing mnơ̆ng myơr hdai ti anăp Yêhôwa.
Leh anăn brei ih mă hĕ dŏ anăn mơ̆ng kngan diñu, leh anăn čuh dŏ anăn ti dlông knưl lŏ thiăm kơ mnơ̆ng myơr čuh, jing mnâo ƀâo mngưi ti anăp Yêhôwa. Ñu jing mnơ̆ng myơr hŏng pui kơ Yêhôwa.
Brei ih mă đah da biăp knô kơ klei pioh brei Y-Arôn, leh anăn hdai gơ̆ jing mnơ̆ng myơr hdai ti anăp Yêhôwa. Dŏ anăn srăng jing kdrêč kơ ih.
Brei ih pioh brei đah da mnơ̆ng myơr hdai leh anăn pha jing kdrêč kơ phung khua ngă yang arăng hdai leh, leh anăn myơr mơ̆ng biăp knô klei pioh brei, kyua dŏ anăn jing dŏ Y-Arôn leh anăn phung anak êkei ñu.
Dŏ anăn srăng jing dŏ Y-Arôn leh anăn phung anak êkei ñu, jing klei bhiăn hlŏng lar mơ̆ng phung ƀuôn sang Israel, kyuadah ñu jing kdrêč khua ngă yang phung ƀuôn sang Israel myơr mơ̆ng mnơ̆ng diñu myơr kơ klei êđăp ênang, jing mnơ̆ng diñu myơr kơ Yêhôwa.
Čhiăm ao doh jăk Y-Arôn srăng lui kơ phung anak êkei ñu êdei kơ ñu. Diñu srăng hơô tơdah arăng trôč êa ƀâo mngưi ti diñu leh anăn pioh brei diñu.
Anak êkei hrô ñu srăng hơô čhiăm ao anăn kjuh hruê, tơdah ñu mŭt hlăm sang čhiăm klei bi kƀĭn čiăng ngă bruă hlăm anôk doh jăk.
Brei ih mă biăp knô kơ klei pioh brei, leh anăn tŭk kđeh ñu hlăm anôk doh.
Y-Arôn leh anăn phung anak êkei ñu srăng ƀơ̆ng kđeh biăp knô leh anăn kpŭng hlăm bai ti ƀăng bhă sang čhiăm klei bi kƀĭn.
Diñu srăng ƀơ̆ng mnơ̆ng anăn yua leh kơ klei bi doh klei soh, čiăng pioh brei leh anăn bi doh jăk diñu, ƀiădah amâo mâo sa čô mnuih mkăn srăng ƀơ̆ng dŏ anăn ôh, kyuadah dŏ anăn jing doh jăk.
Tơdah adôk kđeh kơ klei pioh brei amâodah kpŭng truh ti aguah, brei ih čuh hŏng pui ya mnơ̆ng adôk. Amâo mâo pô dưi ƀơ̆ng dŏ anăn ôh, kyuadah dŏ anăn jing doh jăk.
Brei ih ngă snăn kơ Y-Arôn leh anăn kơ phung anak êkei ñu, tui si jih jang klei kâo mtă leh kơ ih. Brei ih ngă klei pioh brei diñu êjai kjuh hruê.
Brei ih myơr grăp hruê sa drei êmô knô jing mnơ̆ng ngă yang kơ klei soh čiăng bi doh klei soh. Msĕ mơh brei ih myơr mnơ̆ng myơr kơ klei soh kyua knưl, tơdah ih ngă klei bi doh kơ knưl, leh anăn brei ih trôč knưl anăn čiăng pioh brei knưl doh jăk.
Êjai kjuh hruê brei ih ngă klei bi doh knưl anăn leh anăn pioh brei ñu, leh anăn knưl srăng jing doh jăk hĭn. Ya mnơ̆ng djŏ ti knưl srăng jing doh jăk.”
“Nĕ anei mnơ̆ng brei ih myơr ti dlông knưl: dua drei êđai biăp mâo sa thŭn grăp hruê nanao hlŏng lar.
Brei ih myơr sa drei êđai biăp anăn ti aguah, leh anăn sa drei mkăn ti tlam.
Brei ih myơr mbĭt hŏng êđai biăp tal êlâo sa kdrêč hlăm pluh hnơ̆ng kpŭng ƀhĭ kpit mmai hlăm sa kdrêč hlăm pă hin êa praiê mơ̆ng boh ôliwơ bi ƀhĭ leh, leh anăn sa kdrêč hlăm pă hin êa kpiê jing mnơ̆ng myơr tuh.
Brei ih myơr êđai biăp tal dua ti tlam, mbĭt hŏng mnơ̆ng myơr kpŭng ƀhĭ leh anăn mnơ̆ng myơr tuh msĕ si ti aguah, jing mnâo ƀâo jăk, mnơ̆ng myơr brei pui ƀơ̆ng kơ Yêhôwa.
Ñu srăng jing mnơ̆ng myơr čuh nanao hlăm jih jang ênuk ih ti ƀăng bhă sang čhiăm klei bi kƀĭn ti anăp Yêhôwa. Tinăn yơh kâo srăng bi tuôm hŏng ih, čiăng blŭ kơ ih.
Tinăn kâo srăng bi tuôm hŏng phung ƀuôn sang Israel, leh anăn anôk anăn srăng jing doh jăk hŏng klei guh kơang kâo.
Kâo srăng pioh brei sang čhiăm klei bi kƀĭn leh anăn knưl. Kâo srăng pioh brei msĕ mơh Y-Arôn leh anăn phung anak êkei ñu, čiăng kơ diñu mă bruă kơ kâo, jing phung khua ngă yang.
Leh anăn kâo srăng dôk ti krah phung ƀuôn sang Israel, leh anăn jing Aê Diê diñu.
Leh anăn diñu srăng thâo kơ kâo jing Yêhôwa Aê Diê diñu, pô bi kbiă leh diñu mơ̆ng čar Êjip, čiăng kơ kâo dưi dôk ti krah diñu. Kâo jing Yêhôwa Aê Diê diñu.”
Y-Môis kiă biăp kmha ñu, Y-Jêtrô, khua ngă yang Madian; leh anăn ñu atăt biăp nal dih kdrăn tač, leh anăn truh kơ čư̆ Aê Diê, čư̆ Hôrep.
Dĭng buăl jăk Yêhôwa bi êdah kơ ñu hlăm êlah pui ti krah sa bĭt ƀur. Y-Môis dôk dlăng, leh anăn nĕ anei, ƀur trơ̆ng hŏng pui, ƀiădah ƀur amâo rai ôh.
Y-Môis lač, “Kâo srăng weh čiăng dlăng klei yuôm bhăn anei, si ngă pui amâo ƀơ̆ng ôh ƀur.”
Tơdah Yêhôwa ƀuh ñu weh čiăng dlăng, snăn mơ̆ng krah ƀur Aê Diê iêu ñu leh anăn lač, “Ơ Y-Môis ơi, Y-Môis ơi.” Leh anăn ñu lŏ wĭt lač, “Nĕ tinei kâo.”
Aê Diê lač, “Đăm hriê giăm tinei ôh; toh hĕ klĭt juă ih, kyuadah anôk ih dôk dơ̆ng anăn jing lăn doh jăk pioh kơ Aê Diê.”
Leh anăn ñu lač, “Kâo jing Aê Diê ama ih, Aê Diê Y-Abraham, Aê Diê Y-Isăk, leh anăn Aê Diê Y-Yakôp.” Y-Môis mdăp ƀô̆ mta ñu, kyuadah ñu huĭ dlăng kơ Aê Diê.
Yêhôwa lač, “Kâo ƀuh leh klei knap mñai phung ƀuôn sang kâo hlăm čar Êjip, leh anăn kâo hmư̆ leh klei diñu ur krao kyua phung khua bruă diñu; kâo thâo kral klei knap diñu,
leh anăn kâo trŭn čiăng bi mtlaih diñu mơ̆ng kngan phung Êjip, leh anăn atăt diñu kbiă mơ̆ng čar anăn, đĭ nao kơ čar jăk leh anăn prŏng, kơ čar mâo mnơ̆ng ƀơ̆ng huă mnăm êbeh dlai, kơ anôk phung Kanaan, phung Hitit, phung Amôrit, phung Pêrisit, phung Hiwit, leh anăn phung Jêbusit.
Nĕ anei, klei phung Israel ur krao đĭ truh kơ kâo leh, wăt kâo ƀuh leh klei phung Êjip bi knap diñu.
Hriê bĕ, kâo srăng tiŏ ih nao kơ Pharaôn čiăng kơ ih dưi brei phung ƀuôn sang kâo, phung anak Israel, kbiă mơ̆ng čar Êjip.”
Ƀiădah Y-Môis lač kơ Aê Diê, “Hlei kâo jing tơl brei kâo nao kơ Pharaôn, leh anăn atăt phung anak Israel kbiă mơ̆ng čar Êjip?”
Aê Diê lač, “Kâo srăng dôk mbĭt hŏng ih, leh anăn anei klei bi knăl kơ ih kâo jing pô tiŏ nao ih: leh ih atăt ba phung ƀuôn sang kbiă mơ̆ng čar Êjip, diih srăng kkluh mpŭ kơ Aê Diê ti dlông čư̆ anei.”
Y-Môis lač kơ Aê Diê, “Tơdah kâo truh kơ phung anak Israel leh anăn lač kơ diñu, ‘Aê Diê phung aê diih tiŏ hriê kâo kơ diih,’ leh anăn tơdah diñu êmuh kơ kâo, ‘Hlei anăn Ñu?’ ya kâo srăng lŏ wĭt lač kơ diñu lĕ?”
Aê Diê lač kơ Y-Môis, “Kâo jing Pô Kâo Jing.” Leh anăn ñu lač, “Brei ih lač snei kơ phung ƀuôn sang Israel, ‘Pô Kâo Jing tiŏ hriê kâo kơ diih.’ ”
Aê Diê lŏ lač kơ Y-Môis, “Brei ih blŭ kơ phung ƀuôn sang Israel snei, ‘Yêhôwa, Aê Diê phung aê diih, Aê Diê Y-Abraham, Aê Diê Y-Isăk, leh anăn Aê Diê Y-Yakôp, tiŏ hriê kâo kơ diih.’ Anei yơh anăn kâo hlŏng lar, anei yơh arăng srăng hdơr kơ kâo hlăm jih jang ênuk.
Nao bi kƀĭn bĕ phung khua mduôn phung Israel leh anăn lač kơ diñu, ‘Yêhôwa, Aê Diê phung aê diih, Aê Diê Y-Abraham, Y-Isăk, leh anăn Y-Yakôp, bi êdah leh kơ kâo, lač, Kâo ƀuh diih leh, leh anăn klei arăng ngă kơ diih hlăm čar Êjip.
Leh anăn kâo ƀuăn kâo srăng brei diih kbiă mơ̆ng klei knap čar Êjip, nao kơ čar phung Kanaan, phung Hitit, phung Amôrit, phung Pêrisit, phung Hiwit, leh anăn phung Jêbusit, sa boh čar bŏ dlai hŏng êa ksâo leh anăn êa hnuê.’
Diñu srăng hmư̆ asăp ih; leh anăn brei ih nao mbĭt hŏng phung khua mduôn phung Israel kơ mtao čar Êjip leh anăn lač kơ ñu, ‘Yêhôwa, Aê Diê phung Hêbrơ, bi tuôm leh hŏng hmei. Ară anei, hmei akâo kơ ih, brei hmei nao tlâo hruê êbat hlăm kdrăn tač čiăng kơ hmei dưi myơr mnơ̆ng ngă yang kơ Yêhôwa, Aê Diê hmei.’
Ƀiădah kâo thâo kơ mtao Êjip amâo srăng lui diih nao ôh, knŏng tơdah mâo sa ƀĕ kngan myang mtrŭt ñu ngă.
Snăn kâo srăng yơr kngan kâo leh anăn čăm čar Êjip hŏng djăp mta klei yuôm bhăn kâo srăng ngă ti krah čar anăn. Leh klei anăn ñu srăng lui diih nao.
Kâo srăng brei phung ƀuôn sang anei mâo klei pap ti anăp phung Êjip; leh anăn tơdah diih nao, diih amâo srăng nao kngan êhŏng ôh.
Grăp čô mniê srăng akâo kơ mniê riêng gah ñu leh anăn kơ mniê dôk hlăm sang ñu dŏ yuôm prăk, mah, leh anăn čhiăm ao. Diih srăng bi hơô phung anak êkei leh anăn phung anak mniê diih; snăn Yơh diih srăng plah mă dŏ dô phung Êjip.”
“Brei ih ngă sa boh knưl čuh mnơ̆ng ƀâo mngưi hŏng kyâo akasi.
Awan ñu mâo sa heh, leh anăn găn ñu sa heh mơh, brei ñu jing mta dhar, leh anăn boh dlông ñu dua heh. Pă ƀĕ ki ti srăng jing sa đrông hŏng ñu.
Brei ih luôm ñu hŏng mah doh anôk tĭng dlông, tĭng djiêu jŭm dar, leh anăn ti pă ƀĕ ki; leh anăn brei ih ngă sa griŏ hŏng mah jŭm dar.
Brei ih ngă ti gŭ griŏ dua kwang mah tĭng dua nah djiêu. Brei ih dưm kwang anăn ti dua nah djiêu čiăng dưi hrô giê pioh kkung ñu.
Brei ih ngă giê kkung anăn hŏng kyâo akasi leh anăn luôm digơ̆ hŏng mah.
Brei ih dưm knưl ti anăp čhiăm păng dôk giăm hip klei bi mguôp, ti anăp kđhăp klei pap brei dôk ti dlông hip anăn. Tinăn kâo srăng bi tuôm hŏng ih.
Y-Arôn srăng čuh mnơ̆ng ƀâo mngưi tinăn; ñu srăng čuh mnơ̆ng anăn grăp aguah tơdah ñu mkra pui kđen.
Ñu srăng čuh mơh mnơ̆ng anăn ti tlam tơdah ñu mkra pui kđen. Gơ̆ jing mnơ̆ng ƀâo mngưi nanao ti anăp Yêhôwa hlăm jih jang ênuk diih.
Đăm čuh ôh ti dlông knưl anăn mnơ̆ng ƀâo mngưi amâo doh, kăn myơr rei mnơ̆ng myơr čuh, mnơ̆ng myơr kpŭng ƀhĭ, amâodah mnơ̆ng myơr tuh.
Sa bliư̆ grăp thŭn Y-Arôn srăng ngă klei bi doh klei soh ti pă ki ñu hŏng êrah mnơ̆ng ngă yang bi doh klei soh. Gơ̆ srăng ngă klei bi doh klei soh tinăn sa bliư̆ grăp thŭn hlăm jih jang ênuk diih. Ñu jing mnơ̆ng doh jăk hĭn kơ Yêhôwa.”
Yêhôwa lač kơ Y-Môis,
“Tơdah ih yap phung ƀuôn sang Israel, grăp čô diñu srăng blei mơ̆ng Yêhôwa klei bi tui kơ ñu pô tơdah ih yap diñu, čiăng đăm mâo klei ruă tưp hdơ̆ng phung diñu tơdah ih yap diñu.
Grăp čô phung arăng yap srăng brei sa mkrah sêkel tui si sêkel mơ̆ng adŭ doh jăk (sa sêkel jing dua pluh gêra), sa mkrah sêkel anăn jing mnơ̆ng myơr kơ Yêhôwa.
Grăp čô phung arăng yap mơ̆ng pô mâo dua pluh thŭn kơ dlông srăng brei mnơ̆ng myơr anăn kơ Yêhôwa.
Mnuih mdrŏng amâo srăng blei lu hĭn ôh, leh anăn mnuih ƀun kăn srăng tuh ƀiă hĭn kơ sa mkrah sêkel rei, tơdah diih brei mnơ̆ng myơr kơ Yêhôwa čiăng bi doh diih pô kơ klei soh.
Brei ih mă tŭ mơ̆ng phung ƀuôn sang Israel prăk kơ klei bi doh klei soh, leh anăn yua prăk anăn kơ bruă hlăm sang čhiăm klei bi kƀĭn, čiăng jing mnơ̆ng brei Yêhôwa hdơr kơ phung ƀuôn sang Israel, čiăng bi doh diih pô kơ klei soh.”
Yêhôwa lač kơ Y-Môis,
“Brei ih ngă msĕ mơh hŏng kông sa boh thŭng êa pioh rao, leh anăn jơ̆ng ñu hŏng kông mơh. Brei ih dưm gơ̆ plah wah sang čhiăm klei bi kƀĭn leh anăn knưl, leh anăn brei ih tuh êa hlăm thŭng anăn.
Hŏng êa anăn Y-Arôn leh anăn phung anak êkei ñu srăng rao jơ̆ng kngan.
Tơdah diñu mŭt hlăm sang čhiăm klei bi kƀĭn, amâodah tơdah diñu nao giăm knưl čiăng mă bruă čuh hŏng pui mnơ̆ng myơr kơ Yêhôwa, diñu srăng rao jơ̆ng kngan hŏng êa huĭdah diñu djiê.
Brei diñu rao jơ̆ng kngan diñu huĭdah diñu djiê. Klei anăn srăng jing klei bhiăn hlŏng lar kơ ñu leh anăn kơ phung anak čô ñu hlăm jih jang ênuk.”
Yêhôwa lač kơ Y-Môis,
“Mă bĕ mnơ̆ng ƀâo mngưi jăk hĭn: êma êtuh sêkel êa drao phĭ mơêa, dua êtuh êma pluh sêkel, čiăng lač sa mkrah anăn, sinamôn ƀâo mngưi, leh anăn dua êtuh êma pluh sêkel mbô ƀâo mngưi,
êma êtuh sêkel kas, tui si sêkel mơ̆ng adŭ doh jăk, leh anăn sa hin êa boh ôliwơ.
Brei ih ngă hŏng mnơ̆ng anăn sa mta êa ƀâo mngưi pioh kơ klei trôč doh jăk, jing êa ƀâo mngưi bi lŭk tui si klei bhiăn phung mkra êa ƀâo mngưi. Ñu srăng jing êa ƀâo mngưi pioh kơ klei trôč doh jăk.
Brei ih trôč êa ƀâo mngưi anăn ti sang čhiăm klei bi kƀĭn leh anăn hip klei bi mguôp,
jhưng wăt jih jang mnơ̆ng yua kơ ñu, jơ̆ng diăn wăt jih jang mnơ̆ng yua kơ ñu, leh anăn knưl čuh mnơ̆ng ƀâo mngưi,
knưl mnơ̆ng myơr čuh wăt jih jang mnơ̆ng yua kơ ñu, leh anăn thŭng êa wăt jơ̆ng ñu.
Brei ih pioh brei digơ̆, čiăng kơ digơ̆ srăng jing doh jăk hĭn. Ya mnơ̆ng djŏ hŏng digơ̆ srăng jing doh jăk.
Brei ih trôč êa ƀâo mngưi ti Y-Arôn leh anăn ti phung anak êkei ñu, leh anăn pioh brei diñu, čiăng kơ diñu dưi mă bruă kơ kâo hlăm bruă phung khua ngă yang.
Brei ih lač kơ phung ƀuôn sang Israel, ‘Mnơ̆ng anei srăng jing kơ kâo êa ƀâo mngưi pioh kơ klei trôč doh jăk hlăm jih jang ênuk diih.
Đăm brei arăng tuh ñu ôh ti asei mlei sa čô mnuih ƀuôn sang, kăn diih dưi ngă êa ƀâo mngưi mkăn rei tui si hnơ̆ng msĕ snăn. Ñu jing doh jăk, leh anăn brei diih dlăng kơ ñu jing doh jăk mơh.
Hlei pô ngă msĕ, amâodah hlei pô dưm gơ̆ ti sa čô mnuih mkăn, brei arăng ktlah hĕ ñu mơ̆ng găp djuê Israel.’ ”
Yêhôwa lač kơ Y-Môis, “Mă bĕ mnơ̆ng ƀâo mngưi stakê, ônika, galbanum, mnơ̆ng ƀâo mngưi mmih leh anăn doh (grăp mta srăng mkă hnơ̆ng msĕ).
Brei ih ngă hŏng mnơ̆ng anăn sa mta mnơ̆ng ƀâo mngưi bi lŭk tui si klei bhiăn pô mkra êa ƀâo mngưi, bi ƀăt hŏng hra, êngeh leh anăn doh jăk.
Brei ih mă sa kdrêč, bi ƀhĭ, leh anăn dưm ti anăp hip klei hưn hlăm sang čhiăm klei bi kƀĭn ti anôk kâo srăng bi tuôm hŏng ih. Ñu srăng jing doh jăk hĭn kơ diih.
Mnơ̆ng ƀâo mngưi anăn diih amâo dưi ngă pioh kơ diih pô ôh tui si hnơ̆ng anăn. Brei ih dlăng ñu jing doh jăk pioh kơ Yêhôwa.
Hlei pô srăng ngă msĕ snăn čiăng yua kơ ñu pô, brei arăng bi ktlah hĕ ñu mơ̆ng găp djuê Israel.”
Yêhôwa lač kơ Y-Môis,
“Brei ih thâo kâo iêu leh Y-Bêsalel anak êkei Y-Uri, čô Y-Hur, mơ̆ng găp djuê Yuđa.
Kâo bi bŏ ñu leh hŏng Mngăt Myang Aê Diê, hŏng klei knhâo, klei thâo săng, klei thâo mĭn, leh anăn klei mbruă hlăm jih jang bruă ngă.
Kâo brei ñu dưi mčeh mnơ̆ng, ngă bruă hŏng mah, prăk, leh anăn kông,
ktur kač boh tâo pioh tang, ngă bruă krah kyâo, leh anăn ngă djăp mta bruă.
Leh anăn kâo brei leh Y-Ôhôliap anak êkei Y-Ahisamak mơ̆ng găp djuê Dan jing pô đru ñu. Kâo brei leh klei thâo mĭn kơ jih jang phung mbruă, čiăng kơ diñu dưi ngă jih klei kâo mtă leh kơ ih:
sang čhiăm klei bi kƀĭn, hip klei bi mguôp, kđhăp klei pap brei dôk ti dlông ñu, leh anăn jih jang mnơ̆ng yua kơ sang čhiăm,
jhưng wăt mnơ̆ng yua kơ ñu, jơ̆ng diăn mah doh wăt jih jang mnơ̆ng yua kơ ñu, knưl čuh mnơ̆ng ƀâo mngưi,
knưl mnơ̆ng myơr čuh wăt jih jang mnơ̆ng yua kơ ñu, thŭng êa mbĭt hŏng jơ̆ng ñu,
čhiăm ao ngă hŏng klei mbruă, čhiăm ao doh jăk khua ngă yang Y-Arôn leh anăn čhiăm ao phung anak êkei ñu yua kơ bruă phung khua ngă yang,
êa ƀâo mngưi pioh trôč, leh anăn mnơ̆ng ƀâo mngưi pioh kơ adŭ doh jăk. Diñu srăng ngă jih tui si klei kâo mtă leh kơ ih.”
Yêhôwa lač kơ Y-Môis,
“Blŭ bĕ kơ phung ƀuôn sang Israel, ‘Brei diih hdơr pioh jih jang hruê sabat kâo, kyuadah klei anăn jing klei bi knăl kâo hŏng diih hlăm jih jang ênuk diih, čiăng kơ diih dưi thâo kơ kâo jing Yêhôwa, pô bi doh jăk diih.
Brei diih hdơr pioh hruê sabat, kyuadah ñu jing hruê doh jăk kơ diih. Hlei pô bi čhŏ hruê sabat, brei arăng bi mdjiê ñu; leh anăn hlei pô mă sa mta bruă hruê anăn, brei arăng bi ktlah hĕ ñu.
Brei arăng mă bruă êjai năm hruê, ƀiădah hruê kjuh jing hruê sabat, hruê mdei, doh jăk kơ Yêhôwa. Hlei pô mă sa mta bruă hruê sabat, brei arăng bi mdjiê ñu.
Snăn phung ƀuôn sang Israel srăng pioh hruê sabat, čiăng mpŭ kơ hruê sabat hlăm jih jang ênuk diñu, jing klei bi mguôp hlŏng lar.
Klei anăn jing klei bi knăl kâo hŏng phung ƀuôn sang Israel hlŏng lar, kyuadah hlăm năm hruê Yêhôwa hrih adiê leh anăn lăn ala, leh anăn ti hruê tal kjuh ñu mdei bruă ñu mơ̆ng jih.’ ”
Tơdah Aê Diê ruê̆ blŭ kơ Y-Môis ti dlông čư̆ Sinai, Ñu brei kơ gơ̆ dua pŏk mdhă klei bi mguôp, mdhă boh tâo kđiêng Aê Diê pô čih leh.
Tơdah phung ƀuôn sang ƀuh Y-Môis sui trŭn mơ̆ng čư̆, diñu bi kƀĭn jŭm Y-Arôn leh anăn lač kơ gơ̆, “Ngă brei kơ drei sa čô yang srăng nao ti anăp drei; kyuadah Y-Môis anăn, pô bi kbiă leh drei mơ̆ng čar Êjip, drei amâo thâo ôh ya klei truh leh kơ ñu.”
Y-Arôn lač kơ diñu, “Toh hĕ buê mah ti knga mô̆ diih, anak êkei diih, leh anăn anak mniê diih, leh anăn ba brei kơ kâo.”
Snăn jih jang phung ƀuôn sang toh buê mah diñu ti knga leh anăn ba brei kơ Y-Arôn.
Y-Arôn mă tŭ mnơ̆ng anăn mơ̆ng kngan diñu, ñu mkra dŏ anăn hŏng mnơ̆ng krah, leh anăn tuh mjing rup êđai êmô. Leh anăn diñu lač, “Ơ Israel, nĕ anei yang ih, pô bi kbiă leh ih mơ̆ng čar Êjip.”
Tơdah Y-Arôn ƀuh klei anăn, ñu mdơ̆ng sa boh knưl ti anăp gơ̆; leh anăn ñu ur hưn, “Mgi srăng mâo klei knăm mpŭ kơ Yêhôwa.”
Mgi diñu kgŭ pĭt ưm aguah, leh anăn diñu myơr mnơ̆ng myơr čuh leh anăn mnơ̆ng myơr kơ klei êđăp ênang. Phung ƀuôn sang dôk gŭ čiăng ƀơ̆ng huă mnăm, leh anăn diñu kgŭ čiăng hlăp.
Yêhôwa lač kơ Y-Môis, “Trŭn bĕ, djăl kyuadah phung ƀuôn sang ih, phung ih bi kbiă leh mơ̆ng čar Êjip, bi čhŏ leh diñu pô.
Diñu djăl klah leh mơ̆ng êlan kâo mtă kơ diñu. Diñu tuh mjing leh kơ diñu pô sa boh rup êđai êmô. Diñu kkuh mpŭ kơ rup anăn leh anăn myơr mnơ̆ng ngă yang kơ gơ̆, leh anăn diñu lač, ‘Ơ Israel, nĕ anei yang ih, pô bi kbiă ih leh mơ̆ng čar Êjip.’ ”
Yêhôwa lač kơ Y-Môis, “Kâo ƀuh leh phung ƀuôn sang anei jing sa phung ƀuôn sang khăng kŏ.
Snăn ară anei, lui kâo, čiăng kơ klei kâo ngêñ dưi trơ̆ng hŏng diñu leh anăn kâo bi rai diñu; ƀiădah kâo srăng mjing mơ̆ng ih sa găp djuê prŏng.”
Ƀiădah Y-Môis kwưh kơ Yêhôwa Aê Diê ñu, lač, “Ơ Yêhôwa, si ngă klei ih ngêñ trơ̆ng hŏng phung ƀuôn sang ih, phung ih bi kbiă leh mơ̆ng čar Êjip hŏng klei myang prŏng leh anăn hŏng kngan ktang ih?
Si phung Êjip srăng lač, ‘Hŏng klei mĭn čiăng ngă jhat yơh, ñu bi kbiă leh digơ̆, čiăng bi mdjiê digơ̆ hlăm čư̆ yơh, leh anăn bi rai digơ̆ mơ̆ng rŏng lăn ala’? Lui bĕ klei ih ngêñ hlơr leh anăn bi mlih klei mĭn ih čiăng ngă jhat kơ phung ƀuôn sang ih.
Brei ih hdơr kơ Y-Abraham, Y-Isăk, leh anăn Y-Israel, phung dĭng buăl ih, kơ digơ̆ yơh ih kat asei leh hŏng ih pô, lač, ‘Kâo srăng bi lar phung anak čô diih msĕ si mtŭ hlăm adiê, leh anăn kâo srăng brei kơ phung anak čô diih jih lăn čar anei kâo blŭ leh kơ diih, leh anăn diñu srăng dưn gơ̆ hlŏng lar.’ ”
Leh anăn Yêhôwa bi mlih klei ñu mĭn čiăng ngă jhat kơ phung ƀuôn sang ñu.
Y-Môis wir leh anăn trŭn čư̆, djă dua pŏk mdhă klei bi mguôp, mdhă anăn mâo hră čih tĭng dua nah.
Mdhă anăn jing bruă Aê Diê, leh anăn boh hră jing boh hră Aê Diê, ktur leh ti mdhă anăn.
Tơdah Y-Yôsuê hmư̆ asăp phung ƀuôn sang ur, ñu lač kơ Y-Môis, “Mâo ênai klei bi blah hlăm wăl.”
Ƀiădah Y-Môis lač, “Amâo djŏ asăp ur phung dưi, kăn djŏ rei asăp ur phung lĕ, ƀiădah asăp phung dôk mmuñ yơh kâo hmư̆.”
Leh anăn tơdah ñu truh giăm anôk wăl, ñu ƀuh êđai êmô leh anăn phung kdŏ. Klei ngêñ Y-Môis trơ̆ng mtam, leh anăn ñu hwiê mdhă mơ̆ng kngan ñu leh anăn bi mčah digơ̆ ti jơ̆ng čư̆.
Y-Môis mă rup êđai êmô diñu ngă leh anăn čuh hlăm pui, ñu bi ƀhĭ gơ̆ jing ƀhơ̆k, leh anăn tuh ƀhơ̆k anăn ti êa, leh anăn brei phung ƀuôn sang Israel mnăm.
Y-Môis lač kơ Y-Arôn, “Ya phung ƀuôn sang anei ngă leh kơ ih tơl ih bi truh klei soh prŏng kơ diñu?”
Y-Arôn lač, “Đăm brei klei ngêñ khua kâo trơ̆ng ôh. Ih thâo phung ƀuôn sang anei khăp kơ klei soh.
Kyuadah diñu lač kơ kâo, ‘Brei ih ngă kơ drei rup yang srăng nao ti anăp drei; kyuadah Y-Môis anăn, pô bi kbiă leh drei mơ̆ng čar Êjip, drei amâo thâo ôh ya klei truh kơ ñu.’
Kâo lač kơ diñu, ‘Hlei pô mâo mah, brei diñu toh hĕ.’ Snăn diñu brei mah anăn kơ kâo, leh anăn kâo dlăm mah anăn hlăm pui, leh anăn mơ̆ng anăn kbiă êđai êmô anei.”
Tơdah Y-Môis ƀuh phung ƀuôn sang mâo klei êngiê ngă tui si diñu čiăng, amâo mâo pô kiă kriê diñu ôh (kyuadah Y-Arôn lui diñu êngiê jing klei hêñ diñu ti krah phung roh diñu), hlăk anăn Y-Môis dôk dơ̆ng ti ƀăng jang wăl leh anăn lač,
“Hlei pô tĭng kơ Yêhôwa, brei hriê kơ kâo.” Leh anăn jih jang phung anak êkei Lêwi bi kƀĭn hŏng ñu.
Ñu lač kơ digơ̆, “Yêhôwa Aê Diê Israel lač snei, ‘Brei grăp čô hyuă đao gưm ti djiêu, êran găn hlăm wăl mơ̆ng ƀăng jang anei kơ ƀăng jang adih, leh anăn brei grăp čô bi mdjiê ayŏng adei ñu, găp ñu, leh anăn pô riêng gah ñu.’ ”
Phung anak êkei Lêwi ngă tui si klei Y-Môis mtă anăn; leh anăn hlăm brô tlâo êbâo čô mnuih hlăm phung ƀuôn sang djiê hruê anăn.
Y-Môis lač, “Hruê anei diih pioh brei diih pô leh kơ bruă Yêhôwa, grăp čô hŏng ênoh êrah anak êkei ñu leh anăn ayŏng adei ñu, čiăng kơ Yêhôwa brei kơ diih klei jăk jĭn hruê anei.”
Ti hruê mgi Y-Môis lač kơ phung ƀuôn sang, “Diih ngă leh sa klei soh prŏng. Ară anei kâo srăng đĭ nao kơ Yêhôwa. Năng ai kâo dưi ngă klei bi doh kơ klei soh diih.”
Snăn Y-Môis lŏ wĭt kơ Yêhôwa leh anăn lač, “Hbơih, phung ƀuôn sang anei ngă leh sa klei soh prŏng. Diñu ngă leh yang kơ diñu pô hŏng mah.
Ƀiădah ară anei, akâo kơ ih pap brei kơ klei soh diñu — ƀiădah tơdah ih amâo čiăng ôh, akâo kơ ih lăm hĕ anăn kâo mơ̆ng hdruôm hră ih čih leh.”
Ƀiădah Yêhôwa lač kơ Y-Môis, “Hlei pô ngă soh leh hŏng kâo, kâo srăng lăm anăn ñu mơ̆ng hdruôm hră kâo.
Ară anei nao bĕ, atăt phung ƀuôn sang kơ anôk kâo lač leh kơ ih. Nĕ anei dĭng buăl jăk kâo srăng nao êlâo kơ ih. Ƀiădah ti hruê kâo rŭ ênua, kâo srăng bi kmhal diñu kyua klei soh diñu ngă leh.”
Yêhôwa bi truh kơ phung ƀuôn sang klei ruă tưp, kyuadah diñu ngă leh rup êđai êmô, Y-Arôn pô tuh.
Yêhôwa lač kơ Y-Môis, “Nao bĕ, kbiă mơ̆ng anei, ih leh anăn phung ƀuôn sang ih bi kbiă leh mơ̆ng čar Êjip, đĭ bĕ phă čar kâo ƀuăn leh kơ Y-Abraham, Y-Isăk, leh anăn Y-Yakôp, lač, ‘Kâo srăng brei čar anăn kơ phung anak čô ih.’
Kâo srăng tiŏ nao sa čô dĭng buăl jăk êlâo kơ ih, leh anăn kâo srăng suôt phung Kanaan, phung Amôrit, phung Hitit, phung Pêrisit, phung Hiwit, leh anăn phung Jêbusit.
Đĭ nao bĕ kơ čar mâo mnơ̆ng ƀơ̆ng huă mnăm êbeh dlai; ƀiădah kâo amâo srăng nao ôh ti krah ih, huĭdah kâo bi rai ih ktuê êlan; kyuadah ih jing sa phung ƀuôn sang khăng kŏ.”
Tơdah phung ƀuôn sang hmư̆ leh klei blŭ jhat anăn, diñu kơŭ kyăm; leh anăn amâo mâo pô mă kdrăp ôh.
Kyuadah Yêhôwa lač leh kơ Y-Môis, “Lač bĕ kơ phung ƀuôn sang Israel, ‘Diih jing phung ƀuôn sang khăng kŏ. Tơdah kâo nao ti krah ih knŏng bhiâo, kâo srăng bi rai ih. Snăn toh hĕ ară anei kdrăp ih, čiăng kâo dưi thâo ya kâo srăng ngă kơ ih.’ ”
Kyuanăn mă dơ̆ng mơ̆ng čư̆ Hôrep phung ƀuôn sang Israel toh hĕ jih kdrăp diñu.
Y-Môis ngă sang čhiăm leh anăn mdơ̆ng gơ̆ ti êngao wăl kbưi ƀiă. Ñu pia gơ̆ sang čhiăm klei bi kƀĭn; leh anăn grăp čô hlei pô duah Yêhôwa nao kơ sang čhiăm klei bi kƀĭn ti êngao wăl.
Tơdah Y-Môis kbiă nao kơ sang čhiăm anăn, jih jang phung ƀuôn sang kgŭ dơ̆ng, grăp čô dôk dơ̆ng ti ƀăng bhă sang čhiăm ñu, leh anăn tui dlăng Y-Môis tơl gơ̆ mŭt leh hlăm sang čhiăm.
Tơdah Y-Môis mŭt leh hlăm sang čhiăm, kmeh knam trŭn dôk ti ƀăng bhă sang čhiăm, leh anăn Yêhôwa blŭ kơ Y-Môis.
Tơdah jih jang phung ƀuôn sang ƀuh kmeh knam dôk ti ƀăng bhă sang čhiăm, jih jang phung ƀuôn sang kgŭ leh anăn kkuh mpŭ, grăp čô ti ƀăng bhă sang čhiăm ñu pô.
Snăn yơh Yêhôwa khăng blŭ kơ Y-Môis tlă anăp mta, msĕ si sa čô mnuih blŭ hŏng mah jiăng ñu. Tơdah Y-Môis lŏ wĭt ti wăl, dĭng buăl ñu hlăk ai, Y-Yôsuê anak êkei Y-Nun, amâo kbiă ôh mơ̆ng sang čhiăm klei bi kƀĭn.
Y-Môis lač kơ Yêhôwa, “Nĕ anei, ih lač leh kơ kâo, ‘Brei ih atăt ba phung ƀuôn sang anei,’ ƀiădah ih amâo brei kâo thâo ôh hlei pô ih tiŏ nao mbĭt hŏng kâo. Ƀiădah ăt ih lač, ‘Kâo kral ih hŏng anăn ih, leh anăn ih mâo leh klei pap ti anăp ală kâo.’
Snăn ară anei, kâo kwưh akâo kơ ih, tơdah kâo mâo leh klei pap ti anăp ală ih, bi êdah bĕ kơ kâo êlan ih, čiăng kơ kâo dưi thâo kral ih leh anăn mâo klei pap ti anăp ală ih. Brei ih yap mơh găp djuê anei jing phung ƀuôn sang ih.”
Yêhôwa lač, “Kâo pô srăng nao mbĭt hŏng ih, leh anăn kâo srăng brei klei mdei kơ ih.”
Y-Môis lač kơ ñu, “Tơdah ih pô amâo nao mbĭt hŏng kâo ôh, đăm brei hmei đuĕ nao mơ̆ng anôk anei ôh.
Kyuadah si arăng srăng thâo sĭt kơ kâo mâo leh klei pap ti anăp ală ih, kâo leh anăn phung ƀuôn sang ih? Amâo djŏ hĕ hŏng klei ih nao mbĭt hŏng hmei, snăn hmei srăng jing phung mdê, kâo leh anăn phung ƀuôn sang ih, mơ̆ng jih jang phung ƀuôn sang mkăn dôk ti rŏng lăn ala?”
Yêhôwa lač kơ Y-Môis, “Kâo srăng ngă klei ih lač kơ kâo anăn, kyuadah ih mâo leh klei pap ti anăp ală kâo, leh anăn kâo thâo kral ih hŏng anăn ih pô.”
Y-Môis lač, “Kâo akâo kơ ih, bi êdah bĕ kơ kâo klei guh kơang ih.”
Ñu lač, “Kâo srăng brei jih klei jăk kâo găn ti anăp ih, leh anăn kâo srăng hưn anăn kâo ‘Yêhôwa’ ti anăp ih. Kâo srăng pap kơ hlei pô kâo srăng pap, leh anăn kâo srăng ngă jăk kơ hlei pô kâo srăng ngă jăk.”
Ñu lač, “Ƀiădah ih amâo dưi ƀuh ƀô̆ mta kâo ôh; kyuadah mnuih amâo dưi ôh ƀuh kâo leh anăn dôk hdĭp.”
Yêhôwa lač, “Nĕ anei, mâo sa bĭt anôk giăm kâo, leh anăn ih srăng dôk ti dlông boh tâo.
Leh anăn êjai klei guh kơang kâo srăng găn, kâo srăng dưm ih hlăm ƀăng boh tâo, leh anăn kâo srăng guôm ih hŏng kngan kâo tơl leh kâo găn.
Leh anăn kâo srăng hrui mă kngan kâo, leh anăn ih srăng ƀuh rŏng kâo, ƀiădah amâo ƀuh ƀô̆ mta kâo ôh.”
Yêhôwa lač kơ Y-Môis, “Krah bĕ dua pŏk mdhă boh tâo msĕ si mdhă tal êlâo; leh anăn kâo srăng čih ti dlông mdhă anăn klei blŭ mâo ti mdhă tal êlâo, dŏ ih bi mčah leh.
Dôk kăp mơ̆ng ưm leh anăn đĭ nao bĕ čư̆ Sinai ti aguah, leh anăn bi êdah ih pô tinăn ti anăp kâo ti čŏng čư̆.
Đăm brei mâo mnuih đĭ nao mbĭt hŏng ih ôh, kăn brei mâo sa čô mnuih tar ƀar čư̆ rei; kăn brei biăp êmô ƀơ̆ng rơ̆k giăm čư̆ anăn rei.”
Snăn Y-Môis krah dua pŏk mdhă boh tâo msĕ si mdhă tal êlâo. Ñu kgŭ ưm aguah leh anăn đĭ nao čư̆ Sinai, tui si klei Yêhôwa mtă leh kơ ñu, leh anăn djă dua pŏk mdhă boh tâo.
Yêhôwa trŭn hlăm knam, dôk tinăn mbĭt hŏng ñu, leh anăn hưn anăn ñu, Yêhôwa.
Yêhôwa găn ti anăp ñu leh anăn hưn, “Yêhôwa, Yêhôwa, Aê Diê bŏ hŏng klei jăk leh anăn thâo pap, amâo djăl ăl ôh, mdrŏng hŏng klei khăp leh anăn hŏng klei sĭt suôr.
Ñu djă pioh klei khăp kơ lu êbâo ênuk mnuih, pap brei klei wê, klei gao klei bhiăn, leh anăn klei soh; ƀiădah ñu amâo yap kpă ôh mnuih soh, bi lĕ klei bi kmhal klei wê phung ama kơ phung anak leh anăn kơ phung čô čĕ tơl kơ ênuk tal tlâo leh anăn tal pă.”
Y-Môis kkui kŏ mtam ti lăn leh anăn kkuh mpŭ.
Ñu lač, “Ơ Khua Yang, ară anei tơdah kâo mâo leh klei pap ti anăp ală ih, kâo akâo kơ ih brei Khua Yang nao ti krah phung hmei, wăt tơdah diñu jing phung ƀuôn sang khăng kŏ dưn; leh anăn pap brei kơ klei wê leh anăn klei soh hmei, leh anăn brei hmei jing ngăn dưn ih.”
Ñu lač, “Nĕ anei kâo ngă sa klei bi mguôp: kâo srăng ngă ti anăp jih jang phung ƀuôn sang ih bruă yuôm bhăn, arăng amâo tuôm ngă ôh hlăm lăn ala amâodah hlăm sa găp djuê; jih jang phung ƀuôn sang dôk jŭm dar ih srăng ƀuh bruă Yêhôwa; kyuadah hŏng ih yơh kâo srăng ngă bruă bi huĭ.
Răng ngă bĕ klei kâo mtă kơ ih hruê anei: Nĕ anei kâo srăng suôt mơ̆ng anăp ih phung Amôrit, phung Kanaan, phung Hitit, phung Pêrisit, phung Hiwit, leh anăn phung Jêbusit.
Răng bĕ kơ ih pô, huĭdah ih ngă klei bi mguôp hŏng mnuih čar ih srăng mŭt, huĭdah klei anăn srăng jing kđông ƀêč ti krah ih.
Brei diih bi rai hĕ knưl diñu leh anăn bi mčah hĕ kmeh diñu kkuh mpŭ, leh anăn druôm hĕ phung rup yang Asêra diñu.
Đăm kkuh mpŭ ôh kơ yang mkăn, kyuadah Yêhôwa, anăn ñu Pô Trih, jing Aê Diê, Pô Thâo Trih.
Đăm ih ngă klei bi mguôp hŏng phung mnuih dôk hlăm čar anăn, leh anăn tơdah diñu ngă klei knhông hŏng phung yang diñu leh anăn ngă yang kơ yang diñu, leh anăn sa čô jak ih leh anăn ih ƀơ̆ng hĕ mnơ̆ng diñu ngă yang;
leh anăn đăm ih mă đơ phung anak mniê diñu kơ phung anak êkei ih, huĭdah phung anak mniê diñu ngă klei knhông hŏng phung yang diñu leh anăn atăt phung anak êkei ih ngă klei knhông hŏng phung yang digơ̆.
Đăm tuh rup yang kơ ih pô ôh.
Brei ih hdơr pioh Klei Knăm Kpŭng Amâo Mâo Kpei. Tui si kâo mtă leh kơ ih, brei ih ƀơ̆ng kpŭng amâo mâo kpei êjai kjuh hruê ti yan bi kčah leh hlăm mlan Abib; kyuadah hlăm mlan Abib ih kbiă mơ̆ng čar Êjip.
Jih jang hlô mnơ̆ng mđai êlâo hĭn jing dŏ kâo, jih jang êđai knô êlâo hlăm êmô biăp ih.
Brei ih bi tui êđai aseh dliê mđai êlâo hĭn hŏng sa drei êđai biăp. Tơdah ih amâo bi tui gơ̆ ôh, brei ih bi joh hĕ kkuê gơ̆. Brei ih bi tui jih jang phung anak êkei ih kkiêng êlâo hĭn. Đăm brei sa čô bi êdah ti anăp kâo hŏng kngan mang ôh.
Brei ih mă bruă năm hruê, ƀiădah brei ih mdei hruê tal kjuh; brei ih mdei wăt yan kai leh anăn yan puôt.
Brei ih hdơr pioh Klei Knăm kơ Hruê Kăm, si tô hmô boh hlâo hlang mơ̆ng klei puôt mdiê ƀlê, wăt Klei Knăm Puôt Êmiêt ti tuč thŭn.
Tlâo bliư̆ grăp thŭn brei jih jang phung êkei diih bi êdah ti anăp Yêhôwa Aê Diê, Aê Diê phung Israel.
Kyuadah kâo srăng suôt phung găp djuê mơ̆ng anăp ih, leh anăn kâo srăng bi prŏng kdriêl lăn ih; kăn arăng srăng tluh kơ lăn ih rei, êjai ih nao bi êdah ih pô ti anăp Yêhôwa Aê Diê ih tlâo bliư̆ grăp thŭn.
Đăm myơr ôh êrah mnơ̆ng ngă yang mpŭ kơ kâo hŏng kpei; kăn brei adôk rei tơl aguah mnơ̆ng ngă yang kơ Klei Knăm Klei Găn.
Brei ih djă ba kơ sang Yêhôwa Aê Diê ih boh jăk hĭn mơ̆ng boh hlâo hlang lăn ih. Đăm atŭk êđai bê hlăm êa ksâo ana gơ̆ ôh.”
Yêhôwa lač kơ Y-Môis, “Čih bĕ klei blŭ anei, kyuadah djŏ tui si klei blŭ anei yơh kâo ngă leh klei bi mguôp hŏng ih leh anăn hŏng phung Israel.”
Ñu dôk tinăn mbĭt hŏng Yêhôwa pă pluh hruê leh anăn pă pluh mlam; ñu amâo ƀơ̆ng mnơ̆ng ôh, kăn ñu mnăm êa rei. Leh anăn Yêhôwa čih ti mdhă klei blŭ kơ klei bi mguôp, pluh mta klei bhiăn.
Tơdah Y-Môis trŭn mơ̆ng čư̆ Sinai djă dua pŏk mdhă klei bi mguôp hlăm kngan ñu, Y-Môis amâo thâo ôh kơ klĭt ƀô̆ mta ñu mtrang mngač kyuadah ñu blŭ hrăm leh hŏng Yêhôwa.
Tơdah Y-Arôn leh anăn jih jang phung buôn sang Israel ƀuh Y-Môis, nĕ anei klĭt ƀô̆ mta ñu guh mngač, leh anăn digơ̆ huĭ nao giăm ñu.
Ƀiădah Y-Môis iêu digơ̆, leh anăn Y-Arôn leh anăn jih jang phung khua knơ̆ng hlăm phung bi kƀĭn nao giăm ñu, leh anăn Y-Môis blŭ hrăm hŏng digơ̆.
Leh klei anăn jih jang phung ƀuôn sang Israel nao giăm ñu, leh anăn ñu brei kơ digơ̆ jih jang klei mtă Yêhôwa lač leh kơ ñu ti dlông čư̆ Sinai.
Tơdah ruê̆ leh Y-Môis blŭ kơ digơ̆, ñu guôm čhiăm ti ƀô̆ mta ñu.
Ƀiădah tơdah Y-Môis mŭt ti anăp Yêhôwa čiăng blŭ hŏng ñu, gơ̆ mă hĕ čhiăm guôm tơl gơ̆ kbiă; leh anăn tơdah kbiă gơ̆ hưn kơ phung ƀuôn sang Israel ya klei Yêhôwa mtă leh kơ gơ̆.
Phung ƀuôn sang Israel ƀuh ƀô̆ mta Y-Môis, leh anăn klĭt ƀô̆ mta gơ̆ guh mngač, snăn Y-Môis lŏ guôm čhiăm ti ƀô̆ mta gơ̆ tơl gơ̆ mŭt čiăng blŭ hŏng Yêhôwa.
Y-Môis iêu jih jang phung ƀuôn sang Israel bi kƀĭn, leh anăn ñu lač kơ digơ̆, “Nĕ anei klei Yêhôwa mtă brei diih ngă.
Brei diih mă bruă năm hruê, ƀiădah hruê tal kjuh srăng jing hruê sabat doh jăk pioh mdei kơ Yêhôwa. Hlei pô ngă sa mta bruă hruê anăn, arăng srăng bi mdjiê ñu.
Đăm kuč pui ôh tar ƀar hlăm anôk diih dôk êjai hruê sabat.”
Y-Môis lač kơ jih jang phung ƀuôn sang Israel bi kƀĭn, “Nĕ anei klei Yêhôwa mtă leh:
Mă bĕ mơ̆ng diih mnơ̆ng myơr kơ Yêhôwa. Hlei pô mâo ai tiê kmah, brei ñu ba mnơ̆ng myơr kơ Yêhôwa mah, prăk, leh anăn kông;
čhiăm ñuôm êa piơk, hrah jŭ, hrah huč, čhiăm kbuă điêt aruăt; mlâo bê,
klĭt biăp knô mkra leh, klĭt jăk siam; kyâo akasi,
êa boh ôliwơ kơ pui diăn, dŏ ƀâo mngưi kơ êa ƀâo mngưi pioh trôč leh anăn pioh kơ mnơ̆ng ƀâo mngưi;
boh tâo ônik leh anăn lu boh tâo yuôm mkăn čiăng mƀlir dưm ti ao êphôt leh anăn ti ao mnal đah da.”
“Brei grăp čô mnuih thâo mbruă hlăm phung diih hriê leh anăn ngă jih jang mnơ̆ng Yêhôwa mtă leh:
sang čhiăm, čhiăm ñu leh anăn mnơ̆ng guôm ñu, mnơ̆ng kđip, mdhă, giê kal, kmeh, leh anăn mdhô̆;
hip klei bi mguôp wăt giê kkung ñu, kđhăp klei pap brei, leh anăn čhiăm păng;
jhưng wăt giê kkung ñu, leh anăn jih jang mnơ̆ng yua kơ ñu, leh anăn kpŭng myơr kơ Aê Diê;
jơ̆ng diăn kơ klei mngač leh anăn mnơ̆ng yua kơ ñu, pui kđen ñu, leh anăn êa boh ôliwơ kơ pui kđen;
knưl čuh mnơ̆ng ƀâo mngưi wăt giê kkung ñu, êa ƀâo mngưi pioh trôč, leh anăn mnơ̆ng ƀâo mngưi; leh anăn čhiăm păng ti ƀăng bhă mŭt sang čhiăm;
knưl mnơ̆ng myơr čuh hŏng driah kông mñam rưng, wăt giê kkung ñu, leh anăn jih jang mnơ̆ng yua kơ ñu, thŭng êa wăt jơ̆ng ñu;
čhiăm kpal păng ti wăl, kmeh wăt mdhô̆ ñu, leh anăn čhiăm păng ti ƀăng jang mŭt wăl;
giê mnư̆ sang čhiăm, giê mnư̆ wăl, leh anăn klei kuĭ diñu;
čhiăm ao ngă hŏng klei mbruă pioh kơ bruă hlăm adŭ doh jăk, čhiăm ao doh jăk khua ngă yang Y-Arôn, leh anăn čhiăm ao phung anak êkei ñu pioh kơ bruă phung khua ngă yang.”
Leh klei anăn jih jang phung ƀuôn sang Israel bi kƀĭn kbiă đuĕ mơ̆ng anăp Y-Môis.
Jih jang phung mâo ai tiê mtrŭt leh anăn mâo klei čiăng jăk hriê leh anăn djă ba mnơ̆ng myơr kơ Yêhôwa, pioh kơ bruă ngă sang čhiăm klei bi kƀĭn, wăt kơ jih bruă ñu, leh anăn pioh kơ čhiăm ao doh jăk.
Snăn phung êkei wăt phung mniê hriê mơh, jih jang hlei pô mâo ai tiê čiăng djă ba buê, krah, krah kđăm, kông buh ti kngan, djăp mta mnơ̆ng ngă hŏng mah, grăp čô ba mah pioh myơr kơ Yêhôwa.
Jih jang phung mâo čhiăm ñuôm piơk, hrah jŭ, hrah huč, kbuă điêt aruăt, mlâo bê, klĭt biăp knô mkra leh, leh anăn klĭt jăk siam djă ba mơh.
Jih jang phung dưi myơr prăk leh anăn kông ba dŏ anăn kơ Yêhôwa. Jih jang phung mâo kyâo akasi dưi yua kơ bruă ba myơr mơh.
Jih jang phung mniê thâo mbruă êwei hŏng kngan diñu pô djă ba mnơ̆ng diñu ngă, mrai ñuôm êa piơk, hrah jŭ, hrah huč, leh anăn kbuă điêt aruăt;
jih jang mniê mâo ai tiê mtrŭt leh anăn mbruă êwei mrai mlâo bê.
Phung khua knơ̆ng djă ba boh tâo ônik leh anăn boh tâo yuôm pioh mƀlir dưm ti ao êphôt leh anăn ti ao mnal đah da;
dŏ ƀâo mngưi leh anăn êa boh ôliwơ pioh kơ pui diăn leh anăn kơ êa ƀâo mngưi pioh trôč leh anăn kơ mnơ̆ng ƀâo mngưi.
Jih jang êkei mniê phung ƀuôn sang Israel mâo ai tiê mtrŭt čiăng đru bruă Yêhôwa mtă kơ Y-Môis djă ba mnơ̆ng myơr kơ Yêhôwa tui si diñu čiăng.
Y-Môis lač kơ phung ƀuôn sang Israel, “Brei diih thâo Yêhôwa iêu leh hŏng anăn Y-Bêsalel anak êkei Y-Uri, čô Y-Hur, mơ̆ng găp djuê Yuđa.
Ñu bi bŏ gơ̆ leh hŏng Mngăt Myang Aê Diê, hŏng klei knhâo, klei thâo săng, klei thâo mĭn, leh anăn klei mbruă hlăm jih jang bruă ngă,
dưi mčeh mnơ̆ng, ngă bruă hŏng mah, prăk, leh anăn kông,
ktur kač boh tâo pioh tang, ngă bruă krah kyâo, leh anăn ngă djăp mta klei mbruă.
Ñu brei kơ gơ̆ mơh klei dưi bi hriăm arăng, gơ̆ leh anăn Y-Ôhôliap anak êkei Y-Ahisamak mơ̆ng găp djuê Dan.
Ñu bi bŏ leh digơ̆ hŏng klei thâo mbruă, dưi ngă djăp mta bruă arăng ngă: bruă krah, bruă kač, bruă đêč, čhiăm piơk, hrah jŭ, hrah huč, leh anăn kbuă điêt aruăt, leh anăn djăp mta bruă mñam arăng ngă amâodah mčeh mrâo.
Y-Bêsalel leh anăn Y-Ôhôliap leh anăn jih jang mnuih Yêhôwa brei leh klei thâo mĭn leh anăn klei thâo săng dưi thâo jih bruă ngă anôk doh jăk srăng mă bruă tui si jih klei Yêhôwa mtă leh.”
Y-Môis iêu Y-Bêsalel, Y-Ôhôliap, leh anăn jih jang phung mnuih thâo mbruă mâo klei mĭn Yêhôwa dưm leh klei knhâo, jih jang phung mâo ai tiê mtrŭt diñu nao mă bruă.
Diñu mă tŭ mơ̆ng Y-Môis jih jang mnơ̆ng myơr phung ƀuôn sang Israel ba leh pioh ngă bruă adŭ doh jăk. Grăp aguah ăt arăng ba kơ Y-Môis mnơ̆ng myơr hŏng klei čŏng čiăng.
Snăn jih jang phung knhâo ngă jih jang bruă kơ adŭ doh jăk, grăp čô hriê mơ̆ng bruă ñu dôk ngă,
leh anăn lač kơ Y-Môis, “Phung ƀuôn sang ba lu êbeh hĭn kơ bruă Yêhôwa mtă leh brei ngă.”
Snăn Y-Môis mtă, leh anăn arăng hưn hlăm jih wăl, “Đăm brei êkei amâodah mniê lŏ myơr kơ adŭ doh jăk ôh.” Snăn arăng ghă amâo brei phung ƀuôn sang lŏ ba mnơ̆ng myơr ôh;
kyuadah dŏ mâo leh jing djăp, wăt êbeh mơh kơ jih bruă.
Jih jang phung thâo mbruă ngă sang čhiăm hŏng pluh blah čhiăm kpal hŏng kbuă điêt aruăt, čhiăm piơk, hrah jŭ, hrah huč, mâo rup čêrubim hŏng klei mbruă snăk.
Boh dlông grăp blah čhiăm kpal mâo dua pluh sa păn heh, leh anăn găn grăp blah čhiăm kpal mâo pă heh; jih jang čhiăm anăn mâo hnơ̆ng msĕ.
Ñu bi mtuôp mbĭt êma blah čhiăm kpal, leh anăn ñu bi mtuôp mbĭt mơh êma blah čhiăm mkăn.
Ñu ngă klei ƀăng bluăt piơk ti griŏ čhiăm bi ruê̆ anôk mtuôp tal êlâo. Ñu ngă msĕ mơh ti griŏ čhiăm bi ruê̆ anôk mtuôp tal dua.
Ñu ngă êma pluh klei ƀăng bluăt kơ čhiăm tal êlâo, leh anăn ñu ngă êma pluh klei ƀăng bluăt ti griŏ čhiăm tal dua; klei ƀăng bluăt bi djŏ hdơ̆ng diñu.
Ñu ngă êma pluh mnơ̆ng kđip hŏng mah, leh anăn bi mtuôp čhiăm kpal anăn bi sô̆ mbĭt krĭp hŏng mnơ̆ng kđip; leh anăn sang čhiăm jing kluôm jih.
Ñu ngă čhiăm kpal hŏng mlâo bê jing čhiăm guôm ti dlông sang čhiăm; ñu ngă pluh sa blah čhiăm kpal.
Boh dlông grăp blah čhiăm anăn mâo tlâo pluh heh, găn grăp blah čhiăm pă heh; jih jang pluh sa blah čhiăm anăn mâo hnơ̆ng msĕ.
Ñu mtuôp mdê mdê êma blah hlăm čhiăm anăn, leh anăn năm blah mkăn msĕ mơh.
Ñu ngă êma pluh klei ƀăng bluăt ti griŏ čhiăm bi ruê̆ anôk mtuôp tal êlâo, leh anăn ñu ngă êma pluh klei ƀăng bluăt ti griŏ anôk mtuôp tal dua.
Ñu ngă êma pluh mnơ̆ng kđip hŏng kông čiăng bi mtuôp sang čhiăm čiăng kơ gơ̆ jing kluôm jih.
Ñu ngă kơ sang čhiăm mnơ̆ng guôm hŏng klĭt biăp knô mkra leh leh anăn mnơ̆ng guôm hŏng klĭt jăk siam.
Ñu ngă mdhă kơ sang čhiăm hŏng kyâo akasi dưm mdơ̆ng.
Boh dlông mdhă anăn pluh heh leh anăn găn ñu sa heh mkrah.
Grăp mdhă mâo dua kŏ pioh bi mkĕ čiăng bi mguôp mbĭt. Snăn ñu ngă kơ jih jang mdhă hlăm sang čhiăm.
Snei ñu ngă mdhă kơ sang čhiăm: dua pluh pŏk mdhă tĭng dhŭng;
ñu ngă pă pluh mdhô̆ hŏng prăk ti gŭ dua pluh pŏk mdhă, dua boh mdhô̆ ti gŭ sa mdhă pioh kơ dua kŏ bi mkĕ ñu, leh anăn dua boh mdhô̆ ti gŭ mdhă mkăn pioh kơ dua kŏ bi mkĕ ñu.
Ñu ngă dua pluh pŏk mdhă nah dih sang čhiăm tĭng dưr,
leh anăn pă pluh boh mdhô̆ diñu hŏng prăk, dua boh ti gŭ sa pŏk mdhă, leh anăn dua boh ti gŭ pŏk mkăn.
Ñu ngă năm pŏk mdhă kơ tluôn sang čhiăm tĭng yŭ.
Ñu ngă dua pŏk mdhă kơ kiêng sang čhiăm ti tluôn.
Digơ̆ jing mdua mơ̆ng gŭ, ƀiădah mguôp mbĭt ti dlông hŏng sa kwang, snăn ñu ngă kơ jih dua bĭt kiêng.
Mâo sa păn pŏk mdhă mbĭt hŏng pluh năm mdhô̆ prăk digơ̆, dua boh ti gŭ grăp pŏk mdhă.
Ñu ngă êma bĕ giê kal hŏng kyâo akasi pioh kơ mdhă tĭng sa nah djiêu sang čhiăm,
leh anăn êma ƀĕ giê kal pioh kơ mdhă tĭng djiêu nah dih sang čhiăm, leh anăn êma ƀĕ giê kal pioh kơ mdhă kơ tluôn sang čhiăm tĭng yŭ.
Ñu ngă giê kal ti krah găn jih mdhă mơ̆ng knhal anei truh kơ knhal dih.
Ñu luôm jih jang mdhă hŏng mah, leh anăn ñu ngă kwang hŏng mah pioh hrô giê kal, leh anăn luôm giê kal hŏng mah mơh.
Ñu ngă sa blah čhiăm păng hŏng čhiăm piơk, hrah jŭ, hrah huč, leh anăn kbuă điêt aruăt, mâo rup čêrubim hŏng klei mbruă snăk.
Ñu ngă kơ gơ̆ pă ƀĕ kmeh akasi luôm hŏng mah, knuăk digơ̆ hŏng mah, leh anăn ñu tuh kơ digơ̆ pă boh mdhô̆ prăk.
Ñu ngă kơ anôk mŭt sang čhiăm sa blah čhiăm phiang piơk, hrah jŭ, leh anăn hrah huč, leh anăn kbuă điêt aruăt, bruă đêč;
leh anăn êma ƀĕ kmeh wăt knuăk digơ̆, leh anăn ñu luôm hŏng mah ti êdŭk leh anăn klei hyuă digơ̆, ƀiădah êma boh mdhô̆ digơ̆ arăng ngă hŏng kông.
Y-Bêsalel ngă hip klei bi mguôp hŏng kyâo akasi; boh dlông ñu dua heh mkrah, găn ñu sa heh mkrah, leh anăn boh dơ̆ng ñu sa heh mkrah.
Ñu luôm gơ̆ hŏng mah doh ti lam leh anăn ti êngao, leh anăn ñu ngă griŏ kmăn jŭm dar hŏng mah.
Ñu tuh kơ gơ̆ pă boh kwang mah dưm ti pă bĭt kiêng gơ̆, sa nah dua kwang leh anăn sa nah mkăn dua kwang mơh.
Ñu ngă giê kkung hŏng kyâo akasi, leh anăn luôm digơ̆ hŏng mah.
Ñu hrô giê kkung hlăm kwang ti djiêu hip pioh kkung gơ̆.
Ñu ngă sa boh kđhăp klei pap brei hŏng mah doh; boh dlông ñu dua heh mkrah, găn ñu sa heh mkrah.
Ñu ngă dua rup čêrubim hŏng mah arăng tia ti dua bĭt knhal kđhăp klei pap brei,
sa rup čêrubim ti sa bĭt knhal leh anăn sa rup čêrubim ti sa bĭt knhal mkăn. Ñu ngă rup čêrubim sa đrông hŏng kđhăp klei pap brei+ ti dua bĭt knhal.
Rup čêrubim mblang siap diñu phă dlông, guôm hŏng siap diñu kđhăp klei pap brei,+ leh anăn ƀô̆ diñu bi anăp mbĭt. Ƀô̆ čêrubim dlăng kơ kđhăp klei pap brei.+
Ñu ngă jhưng hŏng kyâo akasi; boh dlông gơ̆ dua heh, găn gơ̆ sa heh, leh anăn boh dơ̆ng gơ̆ sa heh mkrah.
Ñu luôm gơ̆ hŏng mah doh, leh anăn ngă griŏ kmăn jŭm dar hŏng mah.
Ñu mkă jŭm dar gơ̆ sa plă kngan, ti dlông anôk mkă anăn ñu ngă griŏ hŏng mah jŭm dar.
Ñu tuh pă kwang hŏng mah, leh anăn dưm kwang anăn ti pă bĭt kiêng ti pă ƀĕ jơ̆ng gơ̆.
Kwang anăn dôk giăm ti knhal griŏ jing anôk hrô giê pioh kkung jhưng.
Ñu ngă giê kkung hŏng kyâo akasi leh anăn luôm digơ̆ hŏng mah, čiăng yua kkung jhưng anăn.
Ñu ngă mnơ̆ng yua ti dlông jhưng, jam leh anăn čhiên dưm mnơ̆ng ƀâo mngưi, êlŭ, leh anăn kbhê pioh yua tuh mnơ̆ng myơr. Ñu ngă digơ̆ hŏng mah doh.
Ñu ngă jơ̆ng diăn hŏng mah doh; ñu ngă jơ̆ng diăn hŏng mah arăng tia, jơ̆ng gơ̆, asei gơ̆, kčok gơ̆, boh gơ̆, leh anăn mnga gơ̆ jing hlăm sa đrông.
Mâo năm ƀĕ adhan kbiă tĭng djiêu, tlâo ƀĕ adhan jơ̆ng diăn tĭng sa nah, leh anăn tlâo ƀĕ adhan jơ̆ng diăn tĭng sa nah mkăn.
Sa ƀĕ adhan mâo tlâo boh kčok ngă msĕ si boh amandê, sa boh leh anăn mnga ñu, leh anăn ti adhan mkăn mâo tlâo boh kčok ngă msĕ si boh amandê, sa boh leh anăn mnga ñu, jing msĕ mơh kơ năm ƀĕ adhan kbiă mơ̆ng jơ̆ng diăn.
Ti gơ̆ng pui diăn mâo pă boh kčok ngă msĕ si boh amandê, sa boh leh anăn mnga ñu.
Mâo sa boh ti gŭ dua ƀĕ adhan hlăm sa đrông anăn, snăn yơh kơ năm ƀĕ adhan kbiă mơ̆ng jơ̆ng diăn anăn.
Boh diñu leh anăn adhan diñu jing sa đrông; jih anăn tia hlăm sa đrông mah doh.
Ñu ngă kjuh pui kđen kơ gơ̆, dŏ bi mdjiê pui gơ̆, leh anăn čhiên djă dŏ anăn ñu ngă hŏng mah doh.
Ñu yua sa talăng mah doh pioh ngă gơ̆ mbĭt hŏng jih jang mnơ̆ng yua kơ ñu.
Ñu ngă knưl čuh mnơ̆ng ƀâo mngưi hŏng kyâo akasi; boh dlông gơ̆ sa heh, găn gơ̆ sa heh, mta dhar, leh anăn boh dơ̆ng gơ̆ dua heh, ki gơ̆ jing sa đrông hŏng gơ̆.
Ñu luôm gơ̆ hŏng mah doh, anôk ti dlông, tĭng djiêu jŭm dar, leh anăn ki; leh anăn ñu ngă sa griŏ hŏng mah doh jŭm dar.
Ñu ngă ti gŭ griŏ dua kwang mah tĭng dua nah djiêu, ñu dưm kwang anăn ti dua nah djiêu čiăng hrô giê pioh kkung gơ̆.
Ñu ngă giê kkung hŏng kyâo akasi, leh anăn luôm digơ̆ hŏng mah.
Ñu ngă êa ƀâo mngưi kơ klei trôč pioh brei, leh anăn mnơ̆ng ƀâo mngưi doh leh anăn mmih, tui si klei bhiăn phung mkra mnơ̆ng ƀâo mngưi.
Ñu ngă knưl mnơ̆ng myơr čuh hŏng kyâo akasi; boh dlông gơ̆ êma heh, găn gơ̆ êma heh, mta dhar, leh anăn boh dơ̆ng gơ̆ tlâo heh.
Ñu ngă ki ti pă bĭt kiêng gơ̆, ki anăn jing sa đrông hŏng knưl, leh anăn ñu luôm gơ̆ hŏng kông.
Ñu ngă jih jang mnơ̆ng yua kơ knưl, gŏ dưm hbâo, kdroh, hmăm, awak rưng, leh anăn mnơ̆ng dưm hdăng ngur. Ñu ngă jih jang mnơ̆ng yua anăn hŏng kông.
Ñu ngă kơ knưl anăn sa pŏk driah kông mñam rưng. Ñu dưm gơ̆ ti gŭ griŏ knưl mơ̆ng gŭ truh ti mkrah knưl.
Ñu tuh ngă pă boh kwang kông ti pă bĭt kiêng driah kông anăn pioh hrô giê kkung.
Ñu ngă giê kkung hŏng kyâo akasi, leh anăn luôm digơ̆ hŏng kông.
Ñu hrô giê kkung hlăm ƀăng kwang ti dua nah djiêu knưl čiăng yua kkung gơ̆. Ñu ngă knưl ƀăng êrŏng hŏng lu pŏk mdhă.
Ñu ngă thŭng êa leh anăn jơ̆ng gơ̆ hŏng ală kĭng kông triăng ƀô̆ mta phung mniê mă bruă ti ƀăng bhă mŭt sang čhiăm klei bi kƀĭn myơr leh.
Ñu ngă wăl sang čhiăm; tĭng dhŭng wăl mâo čhiăm hŏng kbuă điêt aruăt, boh dlông sa êtuh heh.
Kmeh mâo dua pluh ƀĕ, mdhô̆ mâo dua pluh boh ngă hŏng kông, knuăk kmeh leh anăn klei hyuă ngă hŏng prăk.
Tĭng kơ dưr mâo sa êtuh heh, kmeh dua pluh ƀĕ, mdhô̆ dua pluh boh ngă hŏng kông, knuăk kmeh leh anăn klei hyuă ngă hŏng prăk.
Tĭng yŭ wăl mâo čhiăm boh dlông êma pluh heh, kmeh mâo pluh ƀĕ, mdhô̆ mâo pluh boh, knuăk kmeh leh anăn klei hyuă ngă hŏng prăk.
Tĭng ngŏ wăl boh găn êma pluh heh.
Čhiăm ti sa nah ƀăng jang mâo pluh êma heh, kmeh mâo tlâo ƀĕ leh anăn mdhô̆ mâo tlâo boh.
Leh anăn ti nah dih jing msĕ, nah anei, nah dih ƀăng jang wăl mâo čhiăm pluh êma heh, kmeh mâo tlâo ƀĕ, leh anăn mdhô̆ mâo tlâo boh.
Jih jang čhiăm jŭm dar wăl arăng ngă hŏng kbuă điêt aruăt.
Mdhô̆ kơ kmeh arăng ngă hŏng kông, knuăk kmeh leh anăn klei hyuă arăng ngă hŏng prăk, leh anăn luôm êđŭk hŏng prăk. Jih jang kmeh anôk wăl mâo klei hyuă ngă hŏng prăk.
Čhiăm phiang ƀăng jang wăl jing bruă đêč ngă hŏng čhiăm piơk, hrah jŭ, hrah huč, leh anăn kbuă điêt aruăt. Boh dlông ñu mâo dua pluh heh, boh dơ̆ng čiăng lač boh găn čhăm mâo êma heh, tui si čhiăm wăl.
Kmeh mâo pă ƀĕ, wăt diñu mâo pă boh ƀăng ngă hŏng kông, knuăk, mnơ̆ng luôm êđŭk, leh anăn klei hyuă arăng ngă hŏng prăk.
Jih jang giê mnư̆ kơ sang čhiăm leh anăn kơ anôk wăl jŭm dar arăng ngă hŏng kông.
Nĕ anei ênoh tĭng mnơ̆ng yua kơ sang čhiăm, čiăng lač sang čhiăm klei bi mguôp, arăng yap leh tui si klei Y-Môis mtă, pioh kơ bruă phung Lêwi răng kriê, tui si Y-Ithamar anak êkei khua ngă yang Y-Arôn gai.
Y-Bêsalel anak êkei Y-Uri, čô Y-Hur, mơ̆ng găp djuê Yuđa, ngă jih mnơ̆ng Yêhôwa mtă leh kơ Y-Môis.
Pô đru ñu jing Y-Ôhôliap, anak êkei Y-Ahisamak, mơ̆ng găp djuê Dan, pô mbruă kač, thâo mčeh mnơ̆ng mrâo, leh anăn thâo đêč čhiăm piơk, hrah jŭ, hrah huč, leh anăn kbuă điêt aruăt.
Jih jang mah yua leh kơ bruă ngă adŭ doh jăk, jing mah arăng myơr, mâo dua pluh dua păn talăng leh anăn kjuh êtuh tlâo pluh sêkel tui si sêkel mơ̆ng adŭ doh jăk.
Prăk mơ̆ng phung arăng yap leh hlăm phung bi kƀĭn mâo sa êtuh talăng leh anăn sa êbâo kjuh êtuh kjuh pluh êma sêkel, tui si sêkel mơ̆ng adŭ doh jăk.
Snăn jing sa mkrah sêkel grăp čô tui si sêkel mơ̆ng adŭ doh jăk, kơ grăp čô êkei arăng yap leh dơ̆ng mơ̆ng dua pluh thŭn kơ dlông mâo năm êtuh tlâo êbâo êma êtuh êma pluh čô êkei.
Sa êtuh talăng prăk yua pioh tuh mdhô̆ kơ adŭ doh jăk, leh anăn mdhô̆ kơ čhiăm phiang, sa êtuh boh mdhô̆ mơ̆ng sa êtuh talăng, sa talăng kơ sa boh mdhô̆.
Leh anăn hŏng sa êbâo kjuh êtuh kjuh pluh êma sêkel prăk ñu ngă knuăk kơ kmeh, luôm êđŭk diñu, leh anăn ngă klei hyuă kơ diñu.
Kông arăng myơr mâo kjuh pluh talăng leh anăn dua êbâo pă êtuh sêkel.
Hŏng kông anăn ñu ngă klŏ đal ƀăng bhă mŭt sang čhiăm klei bi kƀĭn, knưl kông wăt driah ñu, leh anăn jih jang mnơ̆ng yua kơ knưl,
klŏ đal hlăm wăl jŭm dar, klŏ đal ƀăng jang wăl, leh anăn jih jang giê mnư̆ kơ sang čhiăm, wăt giê anôk wăl jŭm dar.
Hŏng mrai ñuôm êa piơk, hrah jŭ, hrah huč diñu ngă čhiăm ao hŏng klei mbruă pioh kơ bruă hlăm adŭ doh jăk; diñu ngă čhiăm ao doh jăk kơ Y-Arôn tui si Yêhôwa mtă leh kơ Y-Môis.
Ñu ngă ao êphôt hŏng mrai mah, piơk, hrah jŭ, hrah huč, leh anăn kbuă điêt aruăt.
Arăng tia lu pŏk mah êpih leh anăn khăt brei jing mrai, čiăng mñam mbĭt hŏng mrai piơk, hrah jŭ, hrah huč, leh anăn kbuă điêt aruăt hŏng klei mbruă.
Diñu ngă dua pŏk čhiăm guôm mra bi mtuôp mbĭt hŏng dua knhal ao êphôt.
Hdrăng kơiêng arăng mñam hŏng klei mbruă ti ao êphôt čiăng hyuă gơ̆, diñu ngă msĕ si ao mơh leh anăn đuôm hŏng ao, arăng ngă ñu hŏng mrai mah, piơk, hrah jŭ, hrah huč, leh anăn kbuă điêt aruăt tui si Yêhôwa mtă leh kơ Y-Môis.
Diñu mkra boh tâo ônik, mƀlir hlăm griŏ mah, kač msĕ si mnơ̆ng kđăm, tui si anăn phung anak êkei Y-Israel.
Ñu dưm digơ̆ ti čhiăm guôm mra ao êphôt, jing boh tâo bi hdơr kơ phung anak êkei Y-Israel, tui si Yêhôwa mtă leh kơ Y-Môis.
Diñu ngă mnal đah da hŏng klei mbruă msĕ si ao êphôt hŏng mrai mah, piơk, hrah jŭ, hrah huč, leh anăn kbuă điêt aruăt.
Mnal anăn mđơr dơ̆ng găn. Diñu ngă mnal đah da dua tal, dơ̆ng sa mkrah heh, leh anăn găn ñu sa mkrah heh, jing dua tal.
Diñu mƀlir mâo pă pruê̆ boh tâo yuôm: pruê̆ tal sa, sa asăr sardôn, sa asăr tôpas, sa asăr êmêrôt;
pruê̆ tal dua, sa asăr êskabuk, sa asăr saphir, sa asăr diamôn;
pruê̆ tal tlâo, sa asăr ôpal, sa asăr agat, sa asăr amêtis;
pruê̆ tal pă, sa asăr bêril, sa asăr ônik, sa asăr jaspidi. Boh tâo yuôm anăn arăng mƀlir hlăm griŏ mah.
Mâo pluh dua asăr tui si anăn phung anak êkei Y-Israel, arăng kač digơ̆ msĕ si mnơ̆ng arăng kđăm, grăp asăr boh tâo mâo sa anăn hlăm phung pluh dua găp djuê.
Diñu ngă ti mnal đah da klei săng đai điêt aruăt hŏng mah doh, ƀôñ msĕ si klei kuĭ.
Diñu ngă dua griŏ hŏng mah leh anăn dua boh kwang mah, leh anăn diñu dưm dua boh kwang anăn ti dua nah djiêu mnal đah da.
Diñu hrô dua aruăt klei kuĭ mah hlăm dua boh kwang ti dua nah djiêu mnal đah da.
Diñu kă knhal dua aruăt klei kuĭ ti anăp dua kwang griŏ dôk ti čhiăm guôm mra ao êphôt.
Diñu ngă mơh dua boh kwang mah, dưm diñu ti dua nah djiêu mnal đah da hlăm lam sô̆ hŏng ao êphôt.
Diñu ngă dua boh kwang mah, dưm digơ̆ tĭng nah gŭ ti čhiăm guôm mra ao êphôt tĭng anăp giăm anôk bi kkuh ti dlông hdrăng kơiêng ao êphôt mñam hŏng klei mbruă.
Diñu kă mnal đah da ti kwang ñu hŏng kwang ao êphôt hŏng klei kuĭ piơk, čiăng kơ mnal đah da dôk ti dlông hdrăng kơiêng ao êphôt arăng mñam hŏng klei mbruă, čiăng kơ mnal đah da amâo tlaih ôh mơ̆ng ao êphôt, tui si Yêhôwa mtă leh kơ Y-Môis.
Ñu ngă ao jhung êphôt mñam hŏng mrai piơk sơăi.
Ƀăng ti krah ao jhung ñu să jŭm dar msĕ si ƀăng arăng riêm, čiăng kơ đăm tĭ ôh.
Jŭm knhal ao ti gŭ diñu ngă boh pomgranat hŏng mrai piơk, hrah jŭ, hrah huč, leh anăn kbuă điêt aruăt.
Diñu ngă rĭng riâo hŏng mah doh, leh anăn bi kmlah hŏng boh pomgranat jŭm dar knhal ao ti gŭ,
sa asăr rĭng riâo mah leh anăn sa asăr boh pomgranat, sa asăr rĭng riâo mah leh anăn sa asăr boh pomgranat jŭm dar knhal ao pioh kơ bruă, tui si Yêhôwa mtă leh kơ Y-Môis.
Diñu mñam ao jhung hŏng kbuă điêt aruăt kơ Y-Arôn leh anăn phung anak êkei ñu,
kưn hŏng kbuă điêt aruăt, đuôn hŏng kbuă điêt aruăt, leh anăn čhum hŏng kbuă điêt aruăt,
leh anăn hdrăng kơiêng hŏng kbuă điêt aruăt piơk, hrah jŭ, leh anăn hrah huč, bruă đêč, tui si Yêhôwa mtă leh kơ Y-Môis.
Diñu ngă hŏng mah doh sa pŏk mdhă điêt đuôn mtao doh jăk. Diñu ktur tinăn msĕ si arăng ktur sa mnơ̆ng kđăm: “Doh Jăk Kơ Yêhôwa”.
Diñu kă gơ̆ hŏng sa aruăt klei kuĭ piơk, čiăng kă gơ̆ ti anăp kưn, tui si Yêhôwa mtă leh kơ Y-Môis.
Snăn ruê̆ leh jih bruă ngă sang čhiăm klei bi kƀĭn. Phung ƀuôn sang Israel ngă leh jih tui si klei Yêhôwa mtă kơ Y-Môis.
Diñu ba sang čhiăm kơ Y-Môis: sang čhiăm leh anăn jih jang mnơ̆ng yua kơ ñu, mnơ̆ng kđip, mdhă, giê kal, kmeh, leh anăn klŏ đal ñu;
mnơ̆ng guôm hŏng klĭt biăp knô mkra leh, leh anăn mnơ̆ng guôm klĭt jăk siam, leh anăn čhiăm păng;
hip klei bi mguôp wăt giê kkung ñu leh anăn kđhăp klei pap brei;
jhưng leh anăn jih jang mnơ̆ng yua kơ ñu, leh anăn kpŭng myơr kơ Aê Diê;
jơ̆ng diăn mah doh wăt pui kđen ñu, jing pui kđen anăn mkra leh, mnơ̆ng yua kơ ñu, leh anăn êa boh ôliwơ kơ pui kđen;
knưl mah, êa ƀâo mngưi pioh trôč, mnơ̆ng ƀâo mngưi, leh anăn čhiăm phiang ti ƀăng bhă mŭt sang čhiăm;
knưl kông wăt driah kông mñam rưng ñu, giê kkung ñu, leh anăn jih jang mnơ̆ng yua kơ ñu; thŭng êa wăt jơ̆ng ñu;
čhiăm kpal păng ti wăl, kmeh wăt klŏ đal ñu, leh anăn čhiăm phiang ti ƀăng jang mŭt wăl, klei kuĭ, giê mnư̆; leh anăn jih jang mnơ̆ng yua kơ bruă sang čhiăm, kơ sang čhiăm klei bi kƀĭn;
čhiăm ao ngă hŏng klei mbruă pioh kơ bruă hlăm adŭ doh jăk, čhiăm ao doh jăk khua ngă yang Y-Arôn leh anăn čhiăm ao kơ phung anak êkei ñu pioh kơ bruă phung khua ngă yang.
Phung ƀuôn sang Israel ngă jih jang bruă anăn tui si Yêhôwa mtă leh kơ Y-Môis.
Y-Môis ksiêm jih jang bruă, leh anăn nĕ anei, diñu ngă leh klei anăn tui si Yêhôwa mtă leh. Leh anăn Y-Môis hơêč hmưi kơ diñu.
Y-Môis lŏ wĭt lač, “Ƀiădah nĕ anei, diñu amâo srăng đăo kơ kâo ôh, kăn hmư̆ rei asăp kâo, kyuadah diñu srăng lač, ‘Yêhôwa amâo tuôm bi êdah kơ ih ôh.’ ”
Yêhôwa lač kơ ñu, “Ya ih mâo hlăm kngan ih?” Ñu lač, “Sa ƀĕ giê dra.”
Yêhôwa lač, “Hwiê giê anăn ti lăn.” Snăn ñu hwiê giê ti lăn, leh anăn giê anăn jing hĕ sa drei ala. Y-Môis đuĕ mơ̆ng ala anăn.
Yêhôwa lač kơ Y-Môis, “Yơr kngan ih leh anăn mă ala ti ku.” Snăn ñu yơr kngan mă gơ̆, leh anăn ala lŏ jing giê hlăm kngan ñu.
“Snăn kơh diñu srăng đăo kơ kâo Yêhôwa, Aê Diê phung aê diñu, Aê Diê Y-Abraham, Aê Diê Y-Isăk, leh anăn Aê Diê Y-Yakôp, bi êdah leh kơ ih.”
Yêhôwa lŏ lač kơ ñu, “Dưm kngan ih hlăm lam ao ti đah da ih.” Ñu dưm kngan ñu hlăm lam ao ti đah da ñu; leh anăn tơdah ñu suê̆ gơ̆, nĕ anei kngan ñu djŏ hĕ phŭng, kô̆ msĕ si pliêr.
Yêhôwa lač, “Lŏ dưm kngan ih hlăm lam ao ti đah da ih.” Snăn ñu lŏ dưm kngan ñu hlăm lam ao ti đah da ñu; leh anăn tơdah ñu lŏ suê̆ gơ̆ mơ̆ng anăn, nĕ anei gơ̆ lŏ jing msĕ si kđeh ñu pô.
Aê Diê lač, “Tơdah diñu amâo đăo ôh kơ ih, kăn đăo rei klei bi knăl êlâo, năng ai diñu srăng đăo kơ klei bi knăl tal dua anei.
Tơdah diñu kăn đăo rei kơ jih dua klei bi knăl anăn, kăn hmư̆ asăp ih rei, brei ih mă êa mơ̆ng êa krông Nil leh anăn tuh ti lăn thu; leh anăn êa ih mă leh mơ̆ng êa krông Nil anăn srăng jing êrah ti lăn thu.”
Ƀiădah Y-Môis lač kơ Yêhôwa, “Ơ Khua Yang, kâo amâo jing sa čô mnuih thâo blŭ siam ôh, kăn djŏ rei êlâo êdei kơ klei ih blŭ kơ dĭng buăl ih; kyuadah ƀăng êgei kâo leh anăn êlah kâo êmưt blŭ.”
Yêhôwa lač kơ ñu, “Hlei pô mjing ƀăng êgei mnuih? Leh anăn hlei pô brei mnuih jing kmlô amâodah kngăl, thâo ƀuh amâodah bum ală? Amâo djŏ kâo hĕ, Yêhôwa?
Snăn nao bĕ, kâo srăng dôk mbĭt hŏng ƀăng êgei ih, leh anăn kâo srăng bi hriăm ih ya klei ih srăng blŭ.”
Ƀiădah Y-Môis lač, “Ơ Khua Yang, kâo akâo kơ ih tiŏ nao bĕ pô mkăn.”
Snăn Yêhôwa đĭ ai ăl kơ Y-Môis leh anăn ñu lač, “Amâo djŏ hĕ mâo Y-Arôn, ayŏng ih, sa čô Lêwi? Kâo thâo ñu dưi blŭ jăk. Nĕ anei, ñu hriê čiăng bi tuôm hŏng ih, leh anăn tơdah ñu ƀuh ih, ñu srăng mâo klei mơak hlăm ai tiê ñu.
Brei ih blŭ kơ ñu, leh anăn dưm boh blŭ hlăm ƀăng êgei ñu; leh anăn kâo srăng dôk mbĭt hŏng ƀăng êgei ih leh anăn ƀăng êgei ñu, leh anăn kâo srăng bi hriăm ih ya klei ih srăng ngă.
Ñu srăng blŭ kơ phung ƀuôn sang hrô anôk ih; ñu srăng jing ƀăng êgei kơ ih, leh anăn ih srăng jing msĕ si Aê Diê kơ ñu.
Brei ih djă ba giê dra anei. Hŏng giê dra anei ih srăng ngă jih klei bi knăl.”
Y-Môis wĭt kơ kmha ñu Y-Jêtrô leh anăn lač kơ gơ̆, “Kâo akâo kơ ih, lui kâo nao bi tuôm hŏng phung ayŏng adei kâo hlăm čar Êjip, čiăng thâo thâodah diñu ăt dôk hdĭp.” Y-Jêtrô lač kơ Y-Môis, “Nao bĕ êđăp ênang.”
Yêhôwa lač kơ Y-Môis hlăm čar Madian, “Lŏ wĭt bĕ kơ čar Êjip; kyuadah jih jang mnuih čiăng ngă kơ ih djiê leh.”
Snăn Y-Môis mă mô̆ ñu leh anăn phung anak êkei ñu, brei digơ̆ đĭ aseh dliê, leh anăn lŏ wĭt kơ čar Êjip. Ñu djă ba hlăm kngan ñu giê dra Aê Diê.
Yêhôwa lač kơ Y-Môis, “Tơdah ih wĭt kơ čar Êjip, brei ih ngă ti anăp Pharaôn jih jang klei yuôm bhăn kâo brei kơ ih dưi ngă. Ƀiădah kâo srăng bi khăng ai tiê ñu, snăn ñu amâo srăng brei phung ƀuôn sang nao ôh.
Brei ih lač kơ Pharaôn, ‘Snei Yêhôwa blŭ, phung Israel jing anak êkei kâo kkiêng tal êlâo.
Kâo lač leh kơ ih, “Brei anak êkei kâo nao čiăng kơ ñu dưi kkuh mpŭ kơ kâo.” Ƀiădah ih hngah amâo brei ñu nao ôh, nĕ anei kâo srăng bi mdjiê anak êkei ih kkiêng tal êlâo.’ ”
Ktuê êlan ti sa bĭt anôk đăm mlam, Yêhôwa bi tuôm hŏng Y-Môis čiăng bi mdjiê ñu.
Ƀiădah H'Sêpôra mă sa klŏ boh tâo mta, khăt klĭt kđeh anak êkei ñu, leh anăn hwiê gơ̆ ti jơ̆ng Y-Môis, lač, “Sĭt nik ih jing kơ kâo sa čô ung tuh êrah.”
Snăn Yêhôwa lui Y-Môis dôk hdĭp. Hlăk anăn mô̆ ñu lač, “Ih jing sa čô ung tuh êrah, kyua klei khăt klĭt.”
Yêhôwa lač kơ Y-Arôn, “Nao bĕ kơ kdrăn tač čiăng bi tuôm hŏng Y-Môis.” Ñu nao bi tuôm hŏng Y-Môis ti čư̆ Aê Diê leh anăn čŭm gơ̆.
Y-Môis hưn kơ Y-Arôn jih jang klei blŭ Yêhôwa tiŏ nao ñu leh, leh anăn jih jang klei bi knăl Yêhôwa yua ñu srăng ngă.
Snăn Y-Môis leh anăn Y-Arôn nao bi kƀĭn jih jang phung khua mduôn phung ƀuôn sang Israel.
Y-Arôn yăl dliê jih jang boh blŭ Yêhôwa blŭ leh kơ Y-Môis, leh anăn Y-Môis ngă jih klei bi knăl ti anăp phung ƀuôn sang.
Snăn phung ƀuôn sang đăo. Tơdah hmư̆ kơ Yêhôwa čhưn leh hŏng phung ƀuôn sang Israel leh anăn ƀuh leh klei knap mñai diñu, diñu kkui kŏ leh anăn kkuh mpŭ.
Yêhôwa lač kơ Y-Môis,
“Hruê tal sa hlăm mlan tal sa brei ih mdơ̆ng sang čhiăm klei bi kƀĭn.
Brei ih dưm tinăn hip klei bi mguôp, leh anăn gang hip hŏng čhiăm păng.
Brei ih ba jhưng leh anăn dăp bi djŏ mnơ̆ng dưm ti dlông. Brei ih ba jơ̆ng diăn leh anăn mkra pui kđen.
Brei ih dưm knưl mah pioh čuh mnơ̆ng ƀâo mngưi ti anăp hip klei bi mguôp, leh anăn yuôl čhiăm păng ti ƀăng bhă mŭt sang čhiăm.
Brei ih dưm knưl mnơ̆ng myơr čuh ti anăp ƀăng bhă mŭt sang čhiăm klei bi kƀĭn.
Brei ih dưm thŭng êa plah wah sang čhiăm klei bi kƀĭn hŏng knưl, leh anăn dưm êa hlăm anăn.
Brei ih mdơ̆ng wăl jŭm dar, leh anăn yuôl čhiăm păng ti ƀăng jang wăl.
Brei ih mă êa ƀâo mngưi pioh trôč, leh anăn trôč sang čhiăm leh anăn jih jang mnơ̆ng hlăm ñu. Brei ih pioh brei ñu wăt jih jang mnơ̆ng yua kơ ñu, leh anăn ñu srăng jing doh jăk.
Brei ih trôč knưl mnơ̆ng myơr čuh leh anăn jih jang mnơ̆ng yua kơ ñu, leh anăn pioh brei knưl; leh anăn knưl srăng jing doh jăk hĭn.
Brei ih trôč êa ƀâo mngưi ti thŭng êa wăt jơ̆ng ñu, leh anăn pioh brei ñu.
Leh klei anăn brei ih atăt Y-Arôn wăt phung anak êkei ñu kơ ƀăng bhă sang čhiăm klei bi kƀĭn, leh anăn bi mnei diñu hŏng êa.
Brei ih bi hơô Y-Arôn hŏng čhiăm ao doh jăk, leh anăn trôč êa ƀâo mngưi ti ñu pioh brei ñu, čiăng kơ ñu dưi mă bruă kơ kâo jing khua ngă yang.
Brei ih atăt phung anak êkei ñu leh anăn bi hơô diñu hŏng ao jhung,
leh anăn trôč êa ƀâo mngưi kơ diñu msĕ si ih trôč ama diñu, čiăng kơ diñu dưi mă bruă kơ kâo jing phung khua ngă yang. Klei trôč êa ƀâo mngưi anăn srăng bi sĭt kơ diñu klei jing phung khua ngă yang nanao hlăm jih jang ênuk diñu.”
Snăn Y-Môis ngă tui si jih klei Yêhôwa mtă leh kơ ñu.
Hruê tal sa hlăm mlan tal sa thŭn tal dua diñu bi leh mdơ̆ng sang čhiăm.
Y-Môis mdơ̆ng sang čhiăm; ñu dưm klŏ đal gơ̆, mdơ̆ng mdhă gơ̆, dưm giê gang gơ̆, leh anăn mdơ̆ng kmeh gơ̆.
Ñu mblang čhiăm ti dlông sang čhiăm, leh anăn ñu tlŭm čhiăm ti dlông tui si Yêhôwa mtă leh kơ Y-Môis.
Ñu mă mdhă klei hưn leh anăn dưm gơ̆ hlăm hip, ñu hrô giê kkung ti hip, leh anăn dưm kđhăp klei pap brei ti dlông hip.
Ñu ba hip hlăm sang čhiăm leh anăn yuôl čhiăm păng bi mdăp hip klei bi mguôp, tui si Yêhôwa mtă leh kơ Y-Môis.
Ñu dưm jhưng hlăm sang čhiăm klei bi kƀĭn tĭng dưr sang čhiăm ti êngao čhiăm păng.
Ñu dăp kpŭng djŏ pruê̆ ti anăp Yêhôwa tui si klei Yêhôwa mtă leh kơ Y-Môis.
Ñu dưm jơ̆ng diăn hlăm sang čhiăm klei bi kƀĭn, phă hŏng jhưng tĭng dhŭng sang čhiăm,
leh anăn ñu mkra pui kđen ti anăp Yêhôwa, tui si Yêhôwa mtă leh kơ Y-Môis.
Ñu dưm knưl mah hlăm sang čhiăm klei bi kƀĭn ti anăp čhiăm păng.
Ñu čuh ti dlông anăn mnơ̆ng ƀâo mngưi tui si Yêhôwa mtă leh kơ Y-Môis.
Ñu yuôl čhiăm păng ti ƀăng bhă mŭt sang čhiăm.
Ñu dưm knưl mnơ̆ng myơr čuh ti ƀăng bhă mŭt sang čhiăm klei bi kƀĭn, leh anăn ñu myơr ti dlông anăn mnơ̆ng myơr čuh leh anăn mnơ̆ng myơr kpŭng ƀhĭ tui si Yêhôwa mtă leh kơ Y-Môis.
Ñu dưm thŭng êa plah wah sang čhiăm klei bi kƀĭn leh anăn knưl, leh anăn ñu tuh êa hlăm anăn pioh rao.
Y-Môis, Y-Arôn, leh anăn phung anak êkei Y-Arôn rao jơ̆ng kngan tinăn.
Grăp bliư̆ diñu mŭt hlăm sang čhiăm klei bi kƀĭn leh anăn diñu nao giăm knưl, diñu rao hĕ, tui si Yêhôwa mtă leh kơ Y-Môis.
Ñu mdơ̆ng wăl jŭm dar sang čhiăm leh anăn knưl, leh anăn ñu čhiăm ƀăng jang wăl. Snăn Y-Môis bi ruê̆ jih bruă anăn.
Leh klei anăn knam guôm sang čhiăm klei bi kƀĭn, leh anăn klei guh kơang Yêhôwa bi bŏ sang čhiăm.
Y-Môis amâo dưi mŭt ôh hlăm sang čhiăm klei bi kƀĭn, kyuadah knam dôk ti dlông, leh anăn klei guh kơang Yêhôwa bi bŏ sang čhiăm.
Êjai jih klei diñu hiu êbat, tơdah knam đĭ đuĕ mơ̆ng dlông sang čhiăm hlăk anăn phung ƀuôn sang Israel dưi nao kơ anôk mkăn.
Ƀiădah tơdah knam amâo đĭ đuĕ ôh, diñu amâo đuĕ nao ôh tơl hruê knam đĭ đuĕ phă dlông.
Kyuadah êjai jih klei diñu hiu êbat, knam Yêhôwa dôk ti dlông sang čhiăm êjai hruê, leh anăn mâo pui hlăm anăn êjai mlam, ti anăp ală jih jang sang Israel.
Êdei tinăn Y-Môis leh anăn Y-Arôn nao kơ Pharaôn leh anăn lač, “Snei Yêhôwa, Aê Diê phung Israel, lač, ‘Brei phung ƀuôn sang kâo đuĕ nao, čiăng kơ diñu dưi mkra knăm kkuh mpŭ kơ kâo hlăm kdrăn tač.’ ”
Ƀiădah Pharaôn wĭt lač, “Hlei jing Yêhôwa, čiăng kơ kâo gưt asăp kơ ñu leh anăn brei phung Israel đuĕ nao? Kâo amâo thâo kral Yêhôwa ôh, leh anăn kâo amâo srăng brei phung Israel đuĕ nao ôh.”
Diñu lŏ lač, “Aê Diê phung Hêbrơ bi tuôm leh hŏng hmei. Hmei akâo kơ ih, brei hmei nao tlâo hruê êbat hlăm kdrăn tač, čiăng myơr mnơ̆ng ngă yang kơ Yêhôwa, Aê Diê hmei, huĭdah ñu ngă kơ hmei hŏng klei ruă tưp amâodah đao gưm.”
Ƀiădah mtao Êjip lač kơ diñu, “Ơ Y-Môis leh anăn Y-Arôn, si ngă diih brei phung ƀuôn sang lui bruă diñu? Nao bĕ kơ bruă diih.”
Pharaôn lŏ lač, “Nĕ anei, phung ƀuôn sang anei jing lu hĭn kơ phung ƀuôn sang hlăm čar, ƀiădah diih čiăng bi mdei hĕ bruă diñu.”
Hruê anăn mơh Pharaôn mtă kơ phung khua bruă leh anăn phung khua kiă phung ƀuôn sang, lač,
“Đăm diih lŏ brei adrăng ôh kơ phung ƀuôn sang pioh ngă lăn čeh msĕ si êlâo. Brei diñu nao diñu pô duah adrăng.
Brei diih mtă kơ diñu ngă lăn čeh mdŭm hŏng diñu ngă êlâo mơh, đăm diih bi hrŏ ôh, kyuadah diñu alah. Kyuanăn diñu ur lač, ‘Nao bĕ drei myơr mnơ̆ng ngă yang kơ Aê Diê drei.’
Brei bi ktrŏ hĭn bruă kơ phung anăn, čiăng kơ diñu mă bruă leh anăn đăm brei diñu uêñ ôh kơ klei arăng blŭ luar.”
Snăn phung khua bruă leh anăn phung khua kiă hriê lač kơ phung ƀuôn sang, “Snei klei Pharaôn lač, ‘Kâo amâo lŏ brei adrăng kơ diih ôh.
Nao duah bĕ diih pô, mă adrăng ti anôk diih dưi ƀuh; ƀiădah amâo srăng bi hrŏ ôh bruă diih.’ ”
Snăn phung ƀuôn sang hiu tar ƀar hlăm čar Êjip čiăng duñ hlang krô hrô kơ adrăng.
Phung khua bruă bi mjêč diñu, lač, “Bi leh bruă diih grăp hruê msĕ si hlăk êlâo mâo leh adrăng.”
Phung Êjip čăm phung khua kiă mơ̆ng phung ƀuôn sang Israel, phung khua bruă Pharaôn brei kiă phung ƀuôn sang Israel, leh anăn diñu êmuh kơ digơ̆, “Si ngă diih amâo bi leh mbruê leh anăn hruê anei dŭm lăn čeh arăng phăn leh brei diih ngă msĕ si êlâo?”
Phung khua kiă mơ̆ng phung ƀuôn sang Israel nao ur kơ Pharaôn leh anăn lač, “Si ngă ih ngă snăn kơ phung dĭng buăl ih?
Arăng amâo brei adrăng ôh kơ phung dĭng buăl ih, ƀiădah ăt arăng lač kơ hmei, ‘Ngă bĕ lăn čeh.’ Leh anăn nĕ anei, arăng čăm phung dĭng buăl ih; ƀiădah phung ƀuôn sang ih pô jing soh.”
Ƀiădah mtao lač, “Diih alah! Diih alah yơh! Snăn diih lač, ‘Brei drei nao myơr mnơ̆ng ngă yang kơ Yêhôwa!’
Ară anei, nao mă bruă bĕ; arăng amâo srăng brei adrăng kơ diih ôh, ƀiădah diih srăng ba lăn čeh dŭm arăng brei diih ngă êlâo.”
Phung khua kiă mơ̆ng phung ƀuôn sang Israel ƀuh arăng bi knap diñu tơdah arăng lač, “Diih amâo srăng bi hrŏ ôh lăn čeh diih, bruă diih ngă grăp hruê.”
Leh wĭt mơ̆ng Pharaôn, diñu bi tuôm hŏng Y-Môis leh anăn Y-Arôn dôk guôn ti êlan.
Diñu lač kơ Y-Môis leh anăn kơ Y-Arôn, “Brei Yêhôwa dlăng kơ diih leh anăn phat kđi, kyuadah diih brei Pharaôn leh anăn phung dĭng buăl ñu bi êmut kơ hmei. Diih dưm leh sa ƀĕ đao gưm hlăm kngan diñu čiăng bi mdjiê hmei.”
Y-Môis lŏ nao bi tuôm hŏng Yêhôwa, lač, “Ơ Khua Yang, si ngă ih bi truh klei jhat kơ phung ƀuôn sang anei? Si ngă ih tuôm tiŏ hriê kâo lĕ?
Kyuadah dơ̆ng mơ̆ng kâo truh kơ Pharaôn čiăng blŭ hlăm anăn ih, ñu ngă klei jhat kơ phung ƀuôn sang anei, kăn ih bi mtlaih rei phung ƀuôn sang ih.”
Ƀiădah Yêhôwa lač kơ Y-Môis, “Ih srăng ƀuh ară anei klei kâo srăng ngă kơ Pharaôn; kyuadah hŏng kngan ktang kâo ñu srăng phưi phung digơ̆ đuĕ nao; sĭt nik hŏng kngan ktang ñu srăng suôt phung Israel kbiă mơ̆ng čar ñu.”
Aê Diê lač kơ Y-Môis, “Kâo jing Yêhôwa.
Kâo bi êdah leh kơ Y-Abraham, kơ Y-Isăk, leh anăn kơ Y-Yakôp kơ kâo jing Aê Diê, Pô Mâo Jih Klei Myang, ƀiădah kâo amâo bi êdah kơ diñu thâo hŏng anăn kâo Yêhôwa.
Kâo bi kjăp leh mơh klei kâo bi mguôp hŏng diñu, čiăng brei kơ diñu čar Kanaan, čar diñu jưh leh bhiâo.
Wăt kâo hmư̆ leh mơh klei phung ƀuôn sang Israel krao, phung Êjip mjing diñu hlŭn, leh anăn kâo hdơr kơ klei kâo bi mguôp.
Kyuanăn lač bĕ kơ phung ƀuôn sang Israel, ‘Kâo jing Yêhôwa, leh anăn kâo srăng bi êngiê diih mơ̆ng bruă ktrŏ phung Êjip, kâo srăng bi mtlaih diih mơ̆ng klei jing hlŭn kơ diñu, leh anăn kâo srăng bi tui diih hŏng kngan kâo dôk yơr leh, leh anăn hŏng klei phat kđi prŏng.
Kâo srăng mă diih jing phung ƀuôn sang kâo, kâo srăng jing Aê Diê diih; leh anăn diih srăng thâo kâo yơh jing Yêhôwa, Aê Diê diih, pô bi êngiê diih mơ̆ng bruă ktrŏ phung Êjip.
Kâo srăng atăt diih mŭt hlăm čar kâo kat asei leh čiăng brei kơ Y-Abraham, kơ Y-Isăk, leh anăn kơ Y-Yakôp. Kâo srăng brei čar anăn jing ngăn dưn diih. Kâo gơ̆ Yêhôwa.’ ”
Y-Môis hưn klei anăn kơ phung ƀuôn sang Israel, ƀiădah diñu amâo dôk hmư̆ Y-Môis ôh kyua klei diñu ênguôt êdu ai leh anăn jing hlŭn knap snăk.
Yêhôwa blŭ kơ Y-Môis,
“Nao hưn bĕ kơ Pharaôn mtao Êjip, čiăng kơ ñu lui phung ƀuôn sang Israel kbiă mơ̆ng čar ñu.”
Ƀiădah Y-Môis lŏ wĭt lač kơ Yêhôwa, “Nĕ anei, phung ƀuôn sang Israel amâo dôk hmư̆ kâo ôh, snăn si ngă Pharaôn srăng dôk hmư̆ kâo lĕ, kyuadah kâo mâo ƀăng kƀông dleh blŭ?”
Ƀiădah Yêhôwa blŭ kơ Y-Môis leh anăn Y-Arôn, mtă kơ diñu kơ klei phung ƀuôn sang Israel leh anăn kơ klei Pharaôn mtao čar Êjip, čiăng brei phung ƀuôn sang Israel kbiă mơ̆ng čar Êjip.
Nĕ anei phung khua găp djuê ama diñu: phung anak êkei Y-Ruben, pô Y-Israel kkiêng êlâo hĭn: Y-Hanôk, Y-Palu, Y-Hêsron, leh anăn Y-Karmi. Dŭm anăn phung găp djuê Y-Ruben.
Phung anak êkei Y-Simêôn: Y-Jêmuêl, Y-Jamin, Y-Ôhat, Y-Jakin, Y-Sôhar, leh anăn Y-Sal anak êkei mơ̆ng mniê Kanaan. Dŭm anăn yơh phung găp djuê Y-Simêôn.
Nĕ anei phung anak êkei Y-Lêwi tui si găp djuê diñu: Y-Gersôn, Y-Kôhat, leh anăn Y-Mêrari. Thŭn Y-Lêwi dôk hdĭp mâo sa êtuh tlâo pluh kjuh thŭn.
Phung anak êkei Y-Gersôn: Y-Lipni leh anăn Y-Simei tui si găp djuê diñu.
Phung anak êkei Y-Kôhat: Y-Amram, Y-Ishar, Y-Hêbron, leh anăn Y-Usiêl. Thŭn Y-Kôhat dôk hdĭp mâo sa êtuh tlâo pluh tlâo thŭn.
Phung anak êkei Y-Mêrari: Y-Mali leh anăn Y-Musi. Dŭm anăn yơh phung găp djuê Y-Lêwi tui si găp djuê diñu.
Y-Amram dôk mô̆ H'Jokêbet, adei mniê ama ñu pô, leh anăn gơ̆ kkiêng kơ Y-Arôn leh anăn Y-Môis. Thŭn Y-Amram dôk hdĭp mâo sa êtuh tlâo pluh kjuh thŭn.
Phung anak êkei Y-Ishar: Y-Kôrê, Y-Nêphek, leh anăn Y-Sikri.
Phung anak êkei Y-Usiêl: Y-Misaêl, Y-Êlsaphan, leh anăn Y-Sithri.
Y-Arôn dôk mô̆ H'Êlisêba, anak mniê Y-Aminadap, amai Y-Nahsôn, leh anăn gơ̆ kkiêng kơ ñu Y-Nadap, Y-Abihu, Y-Êlêasar, leh anăn Y-Ithamar.
Phung anak êkei Y-Kôrê: Y-Asir, Y-Êlkana, leh anăn Y-Abiasap. Dŭm anăn yơh phung găp djuê Y-Kôrê.
Y-Êlêasar, anak êkei Y-Arôn, dôk mô̆ sa čô hlăm phung anak mniê Y-Putiel, leh anăn gơ̆ kkiêng kơ ñu Y-Phinêas. Phung anăn jing phung khua hlăm phung Lêwi tui si găp djuê diñu.
Anei yơh jing Y-Arôn leh anăn Y-Môis, kơ diñu Yêhôwa lač, “Atăt bi kbiă bĕ phung ƀuôn sang Israel mơ̆ng čar Êjip” tui si phung găp djuê mdê mdê.
Diñu yơh, Y-Môis leh anăn Y-Arôn, blŭ kơ Pharaôn mtao Êjip čiăng atăt phung ƀuôn sang mơ̆ng čar Êjip.
Ti hruê Yêhôwa blŭ kơ Y-Môis hlăm čar Êjip,
Yêhôwa lač kơ Y-Môis, “Kâo jing Yêhôwa. Lač bĕ kơ Pharaôn mtao Êjip jih klei kâo blŭ kơ ih.”
Ƀiădah Y-Môis lač kơ Yêhôwa, “Nĕ anei, kâo mâo ƀăng kƀông dleh blŭ. Si ngă Pharaôn srăng dôk hmư̆ kâo lĕ?”
Yêhôwa lač kơ Y-Môis, “Nĕ anei kâo brei ih jing msĕ si Aê Diê kơ Pharaôn; leh anăn Y-Arôn ayŏng ih srăng jing khua pô hưn êlâo ih.
Ih srăng hưn jih klei kâo mtă kơ ih; leh anăn Y-Arôn ayŏng ih srăng blŭ kơ Pharaôn, čiăng kơ ñu lui phung ƀuôn sang Israel kbiă mơ̆ng čar ñu.
Ƀiădah kâo srăng bi khăng ai tiê Pharaôn, leh anăn kâo srăng bi lar klei bi knăl kâo leh anăn klei yuôm bhăn kâo hlăm čar Êjip,
ƀiădah Pharaôn amâo srăng dôk hmư̆ ih ôh. Hlăk anăn kâo srăng dưm kngan kâo ti dlông čar Êjip leh anăn bi kbiă phung kahan kâo, phung ƀuôn sang kâo, phung anak êkei Y-Israel, mơ̆ng čar Êjip hŏng klei phat kđi prŏng.
Phung Êjip srăng thâo kâo jing Yêhôwa, tơdah kâo yơr kngan kâo ti dlông čar Êjip leh anăn bi kbiă phung ƀuôn sang Israel mơ̆ng krah diñu.”
Y-Môis leh anăn Y-Arôn ngă tui si klei Yêhôwa mtă leh kơ diñu.
Hlăk anăn Y-Môis mâo sa păn pluh thŭn, leh anăn Y-Arôn mâo sa păn pluh tlâo thŭn, tơdah diñu nao blŭ kơ Pharaôn.
Yêhôwa lač kơ Y-Môis leh anăn kơ Y-Arôn,
“Tơdah Pharaôn blŭ kơ diih, lač, ‘Ngă bĕ sa klei yuôm bhăn,’ brei ih lač kơ Y-Arôn, ‘Mă giê đra ih leh anăn dlăm gơ̆ ti anăp Pharaôn, čiăng gơ̆ jing sa drei ala.’ ”
Snăn Y-Môis leh anăn Y-Arôn nao ti anăp Pharaôn leh anăn ngă tui si klei Yêhôwa mtă leh. Y-Arôn dlăm giê dra ñu ti anăp Pharaôn leh anăn phung dĭng buăl ñu, leh anăn giê dra jing sa drei ala.
Leh anăn Pharaôn iêu phung knhâo, phung mjâo; leh anăn phung mdian čar Êjip anăn ngă msĕ mơh hŏng klei diñu thâo mdian.
Kyuadah grăp čô diñu dlăm giê dra diñu, leh anăn giê dra jing ala. Ƀiădah giê dra Y-Arôn lun hĕ giê dra diñu.
Ai tiê Pharaôn ăt jing khăng, leh anăn ñu amâo dôk hmư̆ digơ̆ ôh, tui si klei Yêhôwa lač leh.
Yêhôwa lač kơ Y-Môis, “Ai tiê Pharaôn jing khăng. Ñu hngah amâo lui phung Israel đuĕ nao ôh.
Brei ih nao kơ Pharaôn aguah, êjai ñu kbiă nao kơ êa; dôk guôn ñu ti hang êa krông. Brei ih djă giê dra tuôm bi mlih jing ala.
Brei ih lač kơ ñu, ‘Yêhôwa, Aê Diê phung Hêbrơ, tiŏ hriê kâo kơ ih, lač, “Lui phung ƀuôn sang kâo kbiă nao, čiăng kơ diñu dưi kkuh mpŭ kơ kâo hlăm kdrăn tač; leh anăn nĕ anei, ih ka tuôm gưt ôh.”
Yêhôwa blŭ snei, “Hŏng klei anei ih srăng thâo kâo jing Yêhôwa: nĕ anei kâo srăng čăm êa krông Nil hŏng giê dra kâo djă hlăm kngan kâo, leh anăn êa anăn srăng bi mlih jing êrah.
Kan hlăm êa krông Nil srăng djiê, leh anăn êa krông Nil srăng ƀâo brŭ, leh anăn phung Êjip amâo dưi mnăm mơ̆ng êa krông ôh.”’ ”
Yêhôwa lač kơ Y-Môis, “Lač bĕ kơ Y-Arôn, ‘Mă bĕ giê dra ih leh anăn yơr kngan ih phă êa čar Êjip, phă êa hnoh prŏng, êa hnoh điêt, êa ênao, leh anăn êa ƀlŭng diñu, čiăng kơ jih jang jing êrah; leh anăn srăng mâo êrah tar ƀar čar Êjip hlăm khơ̆ng êa ngă hŏng kyâo leh anăn hŏng boh tâo.’ ”
Y-Môis leh anăn Y-Arôn ngă tui si Yêhôwa mtă. Ñu yơr giê leh anăn čăm êa hlăm êa krông Nil ti anăp ală Pharaôn leh anăn phung dĭng buăl ñu; leh anăn jih jang êa hlăm êa krông Nil bi mlih jing êrah.
Kan hlăm êa krông Nil djiê, êa krông ƀâo jhat; snăn phung Êjip amâo dưi mnăm mơ̆ng êa krông Nil ôh; leh anăn mâo êrah tar ƀar čar Êjip.
Ƀiădah phung mdian čar Êjip ngă msĕ mơh hŏng klei diñu thâo mdian. Snăn ai tiê Pharaôn ăt jing khăng, leh anăn ñu amâo gưt kơ digơ̆ ôh, tui si Yêhôwa lač leh.
Pharaôn wĭt kơ sang ñu, leh anăn ñu amâo uêñ kơ klei anăn ôh.
Jih jang phung Êjip klei ƀăng giăm êa krông Nil čiăng mâo êa mnăm, kyuadah diñu amâo dưi mnăm mơ̆ng êa krông ôh.
Tloh kjuh hruê leh Yêhôwa čăm êa krông Nil,
Yêhôwa lač kơ Y-Môis, “Nao bĕ kơ Pharaôn leh anăn lač kơ ñu, ‘Yêhôwa lač snei, “Lui phung ƀuôn sang kâo đuĕ nao, čiăng kơ diñu dưi kkuh mpŭ kơ kâo.
Ƀiădah tơdah ih hngah, amâo lui diñu đuĕ nao ôh, nĕ anei kâo srăng ngă kơ čar ih brei mâo ajĭk tar ƀar.
Êa krông Nil srăng bŏ dlai hŏng ajĭk. Diñu srăng đĭ leh anăn mŭt hlăm sang mtao, hlăm adŭ ih pĭt, hlăm jhưng ih pĭt, hlăm sang phung dĭng buăl ih, hlăm sang phung ƀuôn sang ih, hlăm kpur, leh anăn hlăm thŭng mmai kpŭng ih.
Ajĭk srăng đĭ truh kơ ih, kơ phung ƀuôn sang ih, leh anăn kơ jih jang phung dĭng buăl ih”’ ”
Yêhôwa lač kơ Y-Môis, “Blŭ bĕ kơ Y-Arôn, ‘Yơr bĕ kngan ih djă giê dra ih phă êa hnoh prŏng, êa hnoh điêt, leh anăn êa ênao, leh anăn brei ajĭk đĭ truh tar Čar Êjip.’ ”
Y-Arôn yơr kngan ñu phă êa čar Êjip; leh anăn ajĭk đĭ guôm jih čar Êjip.
Ƀiădah phung mdian ngă msĕ mơh hŏng klei diñu thâo mdian leh anăn brei ajĭk đĭ truh kơ čar Êjip.
Pharaôn iêu Y-Môis leh anăn Y-Arôn, lač, “Kwưh bĕ kơ Yêhôwa čiăng kơ ñu suôt hĕ ajĭk mơ̆ng kâo leh anăn mơ̆ng phung ƀuôn sang kâo; leh anăn kâo srăng lui phung ƀuôn sang đuĕ nao myơr mnơ̆ng ngă yang kơ Yêhôwa.”
Y-Môis lač kơ Pharaôn, “Brei ih mâo klei mơak mtă kơ kâo hbĭl kâo srăng kwưh kyua ih, kyua phung dĭng buăl ih, leh anăn kyua phung ƀuôn sang ih, čiăng bi luč ajĭk mơ̆ng ih leh anăn mơ̆ng sang ih leh anăn dôk knŏng hlăm êa krông.”
Ñu lŏ wĭt lač, “Hruê mgi.” Y-Môis lač, “Brei jing tui si klei ih lač, čiăng bi ih thâo amâo mâo ôh pô msĕ si Yêhôwa, Aê Diê hmei.
Ajĭk srăng đuĕ mơ̆ng ih, mơ̆ng sang ih, mơ̆ng phung dĭng buăl ih, leh anăn mơ̆ng phung ƀuôn sang ih. Diñu srăng dôk knŏng hlăm êa krông Nil.”
Y-Môis leh anăn Y-Arôn kbiă mơ̆ng Pharaôn; leh anăn Y-Môis kwưh kơ Yêhôwa kyua ajĭk tui si ñu ƀuăn leh kơ Pharaôn.
Yêhôwa ngă tui si klei Y-Môis blŭ; leh anăn ajĭk djiê hlăm sang, hlăm wăl sang, leh anăn hlăm hma.
Arăng bi kƀĭn diñu jing lu kăm, leh anăn čar ƀâo brŭ.
Ƀiădah tơdah Pharaôn ƀuh mâo klei mdei, ñu bi khăng ai tiê ñu, leh anăn amâo dôk hmư̆ digơ̆ ôh, msĕ si Yêhôwa lač leh.
Yêhôwa lač kơ Y-Môis, “Blŭ bĕ kơ Y-Arôn, ‘Yơr giê dra ih leh anăn čăm ƀruih lăn, čiăng kơ ñu mlih jing ktâo hlăm tar ƀar čar Êjip.’ ”
Diñu ngă snăn; Y-Arôn yơr kngan ñu djă giê ñu, čăm ƀruih lăn, leh anăn mâo ktâo ti mnuih leh anăn ti hlô mnơ̆ng. Jih jang ƀruih lăn mlih jing ktâo hlăm tar ƀar čar Êjip.
Phung mdian yua klei diñu thâo mdian čiăng bi mâo ktâo, ƀiădah diñu amâo dưi ngă klei anăn ôh. Snăn mâo ktâo ti mnuih leh anăn hlô mnơ̆ng.
Phung mdian lač kơ Pharaôn, “Anei yơh kđiêng Aê Diê.” Ƀiădah ai tiê Pharaôn jing khăng, leh anăn ñu amâo dôk hmư̆ digơ̆ ôh, msĕ si Yêhôwa lač leh.
Yêhôwa lač kơ Y-Môis, “Kgŭ bĕ aguah ưm leh anăn dôk guôn Pharaôn êjai ñu kbiă nao kơ êa, leh anăn lač kơ ñu, ‘Yêhôwa blŭ snei, “Lui phung ƀuôn sang kâo đuĕ nao, čiăng kơ diñu dưi kkuh mpŭ kơ kâo.
Tơdah ih amâo lui phung ƀuôn sang kâo đuĕ nao ôh, nĕ anei kâo srăng mơĭt ruê jhat lu kơ ih, kơ phung dĭng buăl ih, kơ phung ƀuôn sang ih, leh anăn hlăm jih jang sang ih. Sang phung Êjip srăng bŏ hŏng ruê, leh anăn lăn srăng bŏ hŏng ruê mơh.
Ƀiădah hlăm hruê anăn kâo srăng pioh mdê čar Gôsen, anôk phung ƀuôn sang kâo dôk, čiăng kơ tinăn amâo srăng mâo ruê ôh; čiăng kơ ih thâo kâo jing Yêhôwa hlăm čar anei.
Snăn kâo srăng pioh mdê phung ƀuôn sang kâo hŏng phung ƀuôn sang ih. Klei bi knăl anei srăng truh mgi.”’ ”
Yêhôwa ngă snăn. Mâo lu ruê mŭt hlăm sang Pharaôn leh anăn hlăm sang phung dĭng buăl ñu, leh anăn ruê bi rai tar ƀar čar Êjip.
Pharaôn iêu Y-Môis leh anăn Y-Arôn leh anăn lač, “Nao bĕ diih myơr mnơ̆ng ngă yang kơ Aê Diê diih hlăm čar anei.”
Ƀiădah Y-Môis lač, “Amâo djŏ ôh ngă snăn; kyuadah hmei srăng myơr kơ Yêhôwa Aê Diê hmei mnơ̆ng phung Êjip bi êmut. Tơdah hmei myơr ti anăp ală phung Êjip mnơ̆ng diñu bi êmut, amâo djŏ hĕ diñu srăng bhĭr hmei hŏng boh tâo?
Hmei srăng nao tlâo hruê êbat hlăm kdrăn tač leh anăn myơr mnơ̆ng ngă yang kơ Yêhôwa Aê Diê hmei, tui si klei ñu srăng mtă kơ hmei.”
Pharaôn lač, “Kâo srăng lui diih nao, čiăng kơ diih ngă yang kơ Yêhôwa Aê Diê diih hlăm kdrăn tač, knŏng đăm diih đuĕ kbưi ôh. Wah lač bĕ kơ kâo đa.”
Y-Môis lač, “Nĕ anei kâo srăng kbiă mơ̆ng sang ih, leh anăn kâo srăng akâo kơ Yêhôwa, čiăng kơ ruê lu srăng đuĕ mgi mơ̆ng Pharaôn, mơ̆ng phung dĭng buăl ñu, leh anăn mơ̆ng phung ƀuôn sang ñu. Knŏng đăm brei Pharaôn lŏ mplư ôh leh anăn amâo lui ôh phung ƀuôn sang đuĕ nao čiăng myơr mnơ̆ng ngă yang kơ Yêhôwa.”
Snăn Y-Môis kbiă mơ̆ng Pharaôn leh anăn wah lač kơ Yêhôwa.
Yêhôwa ngă tui si klei Y-Môis akâo, leh anăn Ñu suôt jih ruê lu mơ̆ng Pharaôn, mơ̆ng phung dĭng buăl ñu, leh anăn mơ̆ng phung ƀuôn sang ñu, amâo lŏ adôk sa drei ôh.
Ƀiădah Pharaôn ăt lŏ bi khăng ai tiê ñu tal anei mơh, leh anăn ñu amâo lui phung ƀuôn sang đuĕ nao ôh.
Yêhôwa lač kơ Y-Môis, “Nao bĕ kơ Pharaôn leh anăn lač kơ ñu, ‘Snei Yêhôwa, Aê Diê kơ phung Hêbrơ, lač, “Lui phung ƀuôn sang kâo đuĕ nao, čiăng kơ diñu dưi kkuh mpŭ kơ kâo.
Kyuadah tơdah ih hngah amâo lui diñu nao ôh, leh anăn ih ăt kơ̆ng diñu,
nĕ anei kngan Yêhôwa srăng čăm kơ mnơ̆ng ih rông dôk hlăm hma, aseh, aseh dliê, aseh samô, êmô, leh anăn biăp srăng mâo klei ruă tưp djiê lu.
Ƀiădah Yêhôwa srăng ngă klei mdê kơ biăp êmô phung Israel leh anăn kơ biăp êmô phung Êjip, snăn biăp êmô phung ƀuôn sang Israel amâo srăng ruă djiê ôh.”’ ”
Yêhôwa bi kčah hruê, lač, “Mgi Yêhôwa srăng ngă klei anăn hlăm čar.”
Leh anăn Yêhôwa ngă klei anăn hruê mgi; jih jang biăp êmô phung Êjip djiê, ƀiădah biăp êmô phung ƀuôn sang Israel amâo djiê sa drei ôh.
Pharaôn tiŏ nao arăng, leh anăn nĕ anei amâo mâo sa drei biăp êmô phung ƀuôn sang Israel djiê ôh. Ƀiădah ai tiê Pharaôn jing khăng, leh anăn ñu amâo lui phung ƀuôn sang đuĕ nao ôh.
Yêhôwa lač kơ Y-Môis leh anăn kơ Y-Arôn, “Bi bŏ kngan diih hŏng hbâo kpur, leh anăn brei Y-Môis ƀui phă adiê ti anăp ală Pharaôn.
Hbâo anăn srăng jing ƀruih lăn guôm tar ƀar čar Êjip, leh anăn hbâo anăn srăng bi mâo ruih tiêng bŏk kplač djŏ kơ mnuih leh anăn kơ hlô mnơ̆ng hlăm tar ƀar čar Êjip.”
Snăn diñu mă hbâo kpur leh anăn dôk ti anăp Pharaôn. Y-Môis ƀui hbâo phă adiê, leh anăn mâo ruih tiêng bŏk kplač djŏ kơ mnuih leh anăn hlô mnơ̆ng.
Phung mdian amâo dưi dôk ti anăp Y-Môis ôh kyua ruih tiêng, kyuadah wăt phung mdian pô mơh djŏ ruih tiêng msĕ si jih jang phung Êjip.
Yêhôwa bi khăng ai tiê Pharaôn, leh anăn ñu amâo dôk hmư̆ digơ̆ ôh, tui si Yêhôwa lač leh kơ Y-Môis.
Yêhôwa lač kơ Y-Môis, “Kgŭ bĕ ih aguah ưm, leh anăn dôk ti anăp Pharaôn leh anăn lač kơ ñu, ‘Snei Yêhôwa, Aê Diê phung Hêbrơ, lač, “Lui phung ƀuôn sang kâo đuĕ nao, čiăng kơ diñu dưi kkuh mpŭ kơ kâo.
Kyuadah tal anei kâo srăng mơĭt kơ ih jih jang klei bi knap mñai kâo ngă kơ ai tiê ih, kơ phung dĭng buăl ih, leh anăn kơ phung ƀuôn sang ih, čiăng bi ih thâo amâo mâo pô jing msĕ si kâo hlăm jih lăn ala.
Tơdah ară anei kâo yơr leh kngan kâo leh anăn čăm leh ih leh anăn phung ƀuôn sang ih hŏng klei ruă tưp, ih rai luč leh mơ̆ng lăn ala.
Ƀiădah kyua klei anei kâo lui ih dôk hdĭp, čiăng brei ih ƀuh klei myang kâo, snăn kơh arăng hưn anăn kâo tar ƀar lăn ala.
Ih ăt mgao bi kdơ̆ng hŏng phung ƀuôn sang kâo, leh anăn amâo lui diñu đuĕ nao ôh.
Nĕ anei, mgi ti mmông anei kâo srăng brei adiê hjan boh tâo pliêr ktrŏ snăk, amâo tuôm mâo msĕ snăn hlăm čar Êjip dơ̆ng mơ̆ng arăng mdơ̆ng ñu truh ti hruê anei.
Kyuanăn brei ih ruăt tiŏ arăng bi kƀĭn hlăm anôk hơĭt biăp êmô ih leh anăn jih jang mnơ̆ng ih mâo hlăm hma; kyuadah boh tâo pliêr srăng lĕ ti dlông jih jang mnuih leh anăn mnơ̆ng rông dôk hlăm hma arăng amâo atăt wĭt, leh anăn diñu srăng djiê.”’ ”
Hlei hlăm phung dĭng buăl Pharaôn huĭ kơ klei Yêhôwa blŭ, brei phung dĭng buăl leh anăn biăp êmô diñu đuĕ wĭt kơ sang.
Ƀiădah phung amâo uêñ ôh kơ klei Yêhôwa blŭ diñn lui phung dĭng buăl leh anăn biăp êmô diñu dôk hlăm hma.
Yêhôwa lač kơ Y-Môis, “Yơr kngan ih phă adiê, čiăng kơ boh tâo pliêr srăng lĕ hlăm tar ƀar čar Êjip, ti dlông mnuih, ti dlông hlô mnơ̆ng, leh anăn ti dlông mnơ̆ng arăng pla hlăm hma hlăm tar ƀar čar Êjip.”
Y-Môis yơr giê ñu phă adiê, leh anăn Yêhôwa mơĭt grăm, êa pliêr, leh anăn mâo pui lĕ ti lăn ala. Yêhôwa brei adiê hjan boh tâo pliêr hlăm čar Êjip.
Mâo boh tâo pliêr leh anăn pui bi lŭk hŏng boh tâo pliêr, boh tâo pliêr ktrŏ snăk, amâo tuôm mâo ôh msĕ snăn hlăm tar ƀar čar Êjip dơ̆ng mơ̆ng phŭn ñu jing sa boh čar.
Boh tâo pliêr lĕ ngă kơ jih jang mnơ̆ng dôk hlăm hma tar ƀar čar Êjip, mnuih wăt hlô mnơ̆ng; boh tâo pliêr bi rai jih jang mnơ̆ng arăng pla hlăm hma, leh anăn bi joh jih kyâo hlăm hma.
Knŏng hlăm čar Gôsen, anôk phung ƀuôn sang Israel dôk, amâo mâo hjan boh tâo pliêr ôh.
Pharaôn tiŏ arăng nao iêu Y-Môis leh anăn Y-Arôn lač kơ diñu, “Tal anei kâo ngă soh. Yêhôwa jing kpă ênô; kâo leh anăn phung ƀuôn sang kâo jing soh.
Kwưh bĕ kơ Yêhôwa, kyuadah djăp leh grăm leh anăn pliêr; kâo srăng lui diih đuĕ nao, leh anăn diih amâo srăng lŏ dôk tinei sui ôh.”
Y-Môis lač kơ ñu, “Tơdah kâo kbiă leh mơ̆ng ƀuôn, kâo srăng yơr kngan kâo kơ Yêhôwa; grăm srăng mdei leh anăn amâo srăng lŏ mâo boh tâo pliêr ôh, čiăng bi ih thâo kơ lăn ala jing dŏ Yêhôwa.
Ƀiădah kâo thâo ih leh anăn phung dĭng buăl ih ăt ka huĭ mpŭ ôh kơ Yêhôwa Aê Diê.”
(Brang leh anăn mdiê ôrgơ rai leh kyuadah mdiê ôrgơ hlăk ƀlĕ, leh anăn brang hlăk bi mnga.
Ƀiădah mdiê ƀlê leh anăn mdiê ƀlê dliê amâo rai ôh, kyuadah diñu hnui čăt).
Y-Môis kbiă mơ̆ng Pharaôn, nao ti êngao ƀuôn; ñu yơr kngan ñu kơ Yêhôwa. Grăm leh anăn hjan boh tâo pliêr mdei, leh anăn adiê amâo lŏ hjan ôh.
Tơdah Pharaôn ƀuh hjan, boh tâo pliêr, leh anăn grăm mdei leh, ñu ăt lŏ ngă soh leh anăn bi khăng ai tiê ñu leh anăn phung dĭng buăl ñu.
Ai tiê Pharaôn jing khăng, leh anăn ñu amâo lui phung ƀuôn sang Israel đuĕ nao ôh, tui si Yêhôwa lač leh hŏng ƀăng êgei Y-Môis.
Hlăm thŭn tal sa Y-Sirus mtao Persơ čiăng bi sĭt klei Yêhôwa blŭ hŏng ƀăng êgei Y-Yêrêmi, Yêhôwa mtrŭt ai tiê Y-Sirus mtao Persơ. Snăn ñu ngă sa klei mtă tar ƀar ƀuôn ala mtao ñu, leh anăn čih klei anăn hlăm hră msĕ snei:
“Snei Y-Sirus mtao Persơ lač: Yêhôwa, Aê Diê hlăm adiê, jao leh kơ kâo jih jang ƀuôn ala mtao hlăm lăn ala, leh anăn ñu mtă leh kơ kâo mdơ̆ng sang yang kơ ñu hlăm ti Yêrusalem hlăm čar Yuđa.
Hlei hlăm phung diih jing phung ƀuôn sang ñu, brei Aê Diê ñu dôk mbĭt hŏng ñu, leh anăn brei ñu nao kơ ƀuôn Yêrusalem hlăm čar Yuđa, leh anăn lŏ mdơ̆ng sang yang Yêhôwa Aê Diê phung Israel, Ñu jing Aê Diê hlăm ƀuôn Yêrusalem.
Grăp čô ăt dôk, hlăm ya anôk ñu dôk jưh bhiâo, brei mâo klei đru mơ̆ng phung mnuih anôk ñu dôk hŏng prăk leh anăn mah, hŏng dŏ dô leh anăn hlô mnơ̆ng, êngao kơ mnơ̆ng myơr hŏng klei čŏng čiăng kơ sang yang Aê Diê hlăm ƀuôn Yêrusalem.”
Hlăk anăn mâo phung khua kơ phung djuê ana phung Yuđa leh anăn phung Benjamin, phung khua ngă yang leh anăn phung Lêwi, grăp čô mâo ai tiê Aê Diê mtrŭt čiăng nao lŏ mdơ̆ng sang yang Yêhôwa hlăm ƀuôn Yêrusalem.
Leh anăn jih jang phung riêng gah diñu đru diñu hŏng čhiên mngan prăk, hŏng mah, dŏ dô, hlô mnơ̆ng, leh anăn dŏ dô yuôm, mbĭt hŏng jih jang mnơ̆ng arăng myơr hŏng klei čŏng čiăng.
Mtao Sirus msĕ mơh bi wĭt čhiên mngan sang yang Yêhôwa, dŏ mtao Nebukatnetsar mă ba leh mơ̆ng ƀuôn Yêrusalem leh anăn dưm leh hlăm sang phung yang ñu.
Y-Sirus mtao Persơ ba dŏ anăn brei Y-Mit-Rêdat khua djă ngăn mtao kiă tĭng yap jao kơ Y-Sês-Basar khua kơ phung Yuđa.
Anei ênoh yap dŏ anăn: tlâo pluh boh hmăm mah, sa êbâo boh hmăm prăk, dua pluh dua păn ƀĕ dhŏng,
tlâo pluh boh êlŭ mah, pă êtuh pluh boh êlŭ prăk điêt, leh anăn sa êbâo boh čhiên mngan mkăn.
Jih jang čhiên mngan mah leh anăn prăk mâo êma êbâo pă êtuh boh. Jih jang dŏ anei Y-Sês-Basar djă ba mbĭt hlăk arăng atăt ba phung mnă mơ̆ng ƀuôn Ƀaƀilôn truh kơ ƀuôn Yêrusalem.
Êjai Y-Êsra wah lač leh anăn hưn klei soh, hia leh anăn buôn ti anăp sang yang Aê Diê, mâo lu snăk phung Israel êkei, mniê, leh anăn hđeh bi kƀĭn jŭm dar ñu; phung ƀuôn sang msĕ mơh hia hŏng klei ênguôt snăk.
Y-Sêkania anak êkei Y-Jêhiêl hlăm phung anak êkei Y-Êlam blŭ kơ Y-Êsra: “Hmei amâo dôk sĭt suôr ôh hŏng Aê Diê drei, leh anăn bi dôk ung mô̆ leh hŏng phung mniê tue phung ƀuôn sang hlăm čar. Ƀiădah ară anei ăt mâo klei čang hmăng kơ phung Israel, wăt tơdah klei anei truh leh dưn.
Snăn brei drei ngă sa klei bi mguôp hŏng Aê Diê drei čiăng lui leh anăn suôt hĕ jih phung mô̆ anei leh anăn phung anak diñu, tui si klei khua kâo kčĕ leh anăn tui si phung mkăn kčĕ, phung huĭ mpŭ kơ klei Aê Diê drei mtă, leh anăn brei ngă klei anăn djŏ hŏng klei bhiăn Aê Diê.
Kgŭ bĕ, kyuadah klei anei jing bruă jao kơ ih, leh anăn hmei dôk mbĭt hŏng ih. Brei ih jing ktang leh anăn ngă klei anei.”
Snăn Y-Êsra kgŭ leh anăn brei phung knơ̆ng khua ngă yang, phung Lêwi, leh anăn jih jang phung Israel kat asei kơ diñu srăng ngă tui si klei lač leh. Snăn diñu kat asei yơh.
Leh anăn Y-Êsra đuĕ mơ̆ng ti anăp sang yang Aê Diê, nao kơ adŭ Y-Jôhanan anak êkei Y-Êliasip, tinăn ñu đăm mlam, ñu amâo ƀơ̆ng kpŭng, kăn mnăm êa rei; kyuadah ñu kơŭ kyăm kyua klei phung mnă wĭt leh amâo dôk sĭt suôr ôh.
Diñu ngă klei hưn tar ƀar čar Yuđa leh anăn ƀuôn Yêrusalem kơ jih jang phung mnă wĭt leh, čiăng kơ diñu srăng bi kƀĭn ti ƀuôn Yêrusalem.
Tơdah sa čô amâo hriê ôh hlăm tlâo hruê tui si phung khua leh anăn phung khua mduôn mtă, pô anăn srăng luč jih dŏ dô ñu, leh anăn ñu pô arăng ghă klei bi kƀĭn mbĭt hŏng phung mnă lŏ wĭt.
Jih jang êkei Yuđa leh anăn êkei Benjamin bi kƀĭn ti ƀuôn Yêrusalem hlăm tlâo hruê; hruê anăn tal dua pluh mlan dua păn. Jih jang phung ƀuôn sang dôk gŭ ti anôk wăl prŏng ti anăp sang Aê Diê, ktư̆ yơ̆ng kyua klei anei leh anăn kyua hjan prŏng.
Y-Êsra khua ngă yang dôk dơ̆ng leh anăn lač kơ diñu, “Diih gao leh klei bhiăn leh anăn dôk mô̆ mniê tue, lŏ mđĭ klei soh kơ phung Israel.
Snăn ară anei hưn bĕ klei soh kơ Yêhôwa Aê Diê phung aê diih, leh anăn ngă klei ñu čiăng; bi ktlah bĕ diih pô mơ̆ng phung ƀuôn sang čar anei leh anăn mơ̆ng mô̆ tue diih.”
Jih jang phung bi kƀĭn lŏ wĭt lač hŏng asăp kraih, “Klei anăn jing sĭt; hmei srăng ngă hĕ tui si ih lač leh.
Ƀiădah phung ƀuôn sang jing lu, leh anăn jing yan hjan prŏng; hmei amâo dưi dôk ti tač ôh, kăn klei anei jing bruă sa amâodah dua hruê rei; kyuadah hmei soh snăk leh hlăm klei anei.
Brei phung khua hmei bi ala kơ jih jang phung bi kƀĭn; brei jih jang phung dôk hlăm ƀuôn hmei phung dôk mô̆ mniê tue hriê ti hruê bi kčah, leh anăn mbĭt hŏng diñu phung khua mduôn leh anăn phung khua phat kđi mơ̆ng grăp boh ƀuôn, tơl klei Aê Diê drei ngêñ hlơr kơ klei anei bi weh leh mơ̆ng drei.”
Knŏng hjăn Y-Jônathan anak êkei Y-Asahel leh anăn Y-Jahseya anak êkei Y-Tikwa bi kdơ̆ng hŏng klei anăn, leh anăn Y-Mêsulam leh anăn Y-Sabêthai êkei Lêwi đru krơ̆ng diñu.
Phung mnă wĭt leh ngă msĕ snăn. Y-Êsra khua ngă yang ruah phung êkei, phung khua hlăm djuê ana, tui si djuê ana diñu, grăp čô tui si anăn diñu. Ti hruê tal sa mlan pluh diñu dôk gŭ čiăng ksiêm klei anăn.
Ti hruê tal sa mlan tal sa diñu bi ruê̆ bruă ksiêm hŏng jih jang phung êkei dôk mô̆ mniê tue.
Hlăm phung anak êkei phung khua ngă yang dôk leh mô̆ mniê tue mâo Y-Maseya, Y-Êliêser, Y-Jarip, leh anăn Y-Gêdalia hlăm phung anak êkei Y-Jêsua čĕ Y-Jôsadak leh anăn phung ayŏng adei ñu.
Diñu ƀuăn srăng lui hĕ mô̆ diñu, leh anăn diñu myơr sa drei biăp knô jing mnơ̆ng myơr kyua klei soh diñu.
Hlăm phung anak čô Y-Imer mâo Y-Hanani leh anăn Y-Sêbadia.
Hlăm phung anak čô Y-Harim mâo Y-Maseya, Y-Êlija, Y-Sêmaya, Y-Jêhiêl, leh anăn Y-Usia.
Hlăm phung anak čô Y-Pasur mâo Y-Êliôênai, Y-Maseya, Y-Ismaêl, Y-Nêthanel, Y-Jôsabat, leh anăn Y-Êlasa.
Hlăm phung Lêwi mâo Y-Jôsabat, Y-Simei, Y-Kêlaya (lŏ bi anăn Y-Kêlita), Y-Pêthahia, Y-Yuđa, leh anăn Y-Êliêser.
Hlăm phung mmuñ mâo Y-Êliasip. Hlăm phung kiă ƀăng jang mâo Y-Salum, Y-Têlem, leh anăn Y-Uri.
Leh anăn hlăm phung Israel: hlăm phung anak čô Y-Parôs mâo Y-Ramia, Y-Isia, Y-Malkija, Y-Mijamin, Y-Êlêasar, Y-Hasabia, leh anăn Y-Bênaya.
Hlăm phung anak čô Y-Êlam mâo Y-Matania, Y-Sakari, Y-Jêhiêl, Y-Apdi, Y-Jêrêmôt, leh anăn Y-Êlija.
Hlăm phung anak čô Y-Satu mâo Y-Êliônai, Y-Êliasip, Y-Matania, Y-Jêrêmôt, Y-Sabat, leh anăn Y-Asisa.
Hlăm phung anak čô Y-Bêbai mâo Y-Jêhôhanan, Y-Hanania, Y-Sabai, leh anăn Y-Atlai.
Hlăm phung anak čô Y-Bani mâo Y-Mêsulam, Y-Maluč, Y-Adaya, Y-Jasup, Y-Sêal, leh anăn Y-Jêrêmôt.
Hlăm phung anak čô Y-Pahat-Môap mâo Y-Atna, Y-Kêlal, Y-Bênaya, Y-Maseya, Y-Matania, Y-Bêsalel, Y-Binui, leh anăn Y-Manasê.
Hlăm phung anak čô Y-Harim mâo Y-Êliêser, Y-Isija, Y-Malkija, Y-Sêmaya, Y-Simêôn,
Y-Benjamin, Y-Maluč, leh anăn Y-Sêmaria.
Hlăm phung anak čô Y-Hasum mâo Y-Matênai, Y-Matata, Y-Sabat, Y-Êliphêlet, Y-Jêrêmai, Y-Manasê, leh anăn Y-Simei.
Hlăm phung anak čô Y-Bani mâo Y-Madai, Y-Amram, Y-Uêl,
Y-Bênaya, Y-Bêdeya, Y-Kêluhi,
Y-Wania, Y-Mêrêmôt, Y-Êliasip,
Y-Matania, Y-Matênai, Y-Jasu.
Hlăm phung anak čô Y-Binui mâo Y-Simei,
Y-Sêlêmia, Y-Nathan, Y-Adaya,
Y-Maknadêbai, Y-Sasai, Y-Sarai,
Y-Asarel, Y-Sêlêmia, Y-Sêmaria,
Y-Salum, Y-Amaria, leh anăn Y-Yôsep.
Hlăm phung anak čô Y-Nêbô mâo Y-Jêiêl, Y-Matithia, Y-Sabat, Y-Sêbina, Y-Jadai, Y-Jôel, leh anăn Y-Bênaya.
Jih jang phung anăn dôk mô̆ mniê tue, leh anăn diñu lui digơ̆ wăt phung anak digơ̆.
Anei jing phung ƀuôn sang krĭng kbiă mơ̆ng klei jing mnă hlăm phung Y-Nebukatnetsar mtao Ƀaƀilôn atăt ba leh jing mnă kơ ƀuôn Ƀaƀilôn. Diñu lŏ wĭt kơ ƀuôn Yêrusalem leh anăn kơ čar Yuđa, grăp čô kơ ƀuôn ñu pô.
Diñu hriê mbĭt hŏng Y-Sôrôbabel, Y-Jêsua, Y-Nêhêmi, Y-Sêraya, Y-Rêelaya, Y-Môrdêkai, Y-Bilsan, Y-Mispar, Y-Bikwai, Y-Rêhum, leh anăn Y-Bana. Ênoh yap phung êkei phung ƀuôn sang Israel:
djuê Parôs mâo dua êbâo sa êtuh kjuh pluh dua čô.
Djuê Sêphatia mâo tlâo êtuh kjuh pluh dua čô.
Djuê Ara mâo kjuh êtuh kjuh pluh êma čô.
Djuê Pahat-Môap, čiăng lač phung anak čô Jêsua leh anăn Jôap, mâo dua êbâo sa păn êtuh pluh dua čô.
Djuê Êlam mâo sa êbâo dua êtuh êma pluh pă čô.
Djuê Satu mâo dua păn êtuh pă pluh êma čô.
Djuê Sakai mâo kjuh êtuh năm pluh čô.
Djuê Bani mâo năm êtuh pă pluh dua čô.
Djuê Bêbai mâo năm êtuh dua pluh tlâo čô.
Djuê Asgat mâo sa êbâo dua êtuh dua pluh dua čô.
Djuê Adônikam mâo năm êtuh năm pluh năm čô.
Djuê Bikwai mâo dua êbâo êma pluh năm čô.
Djuê Adin mâo pă êtuh êma pluh pă čô.
Djuê Ater, čiăng lač phung Y-Hêsêkia, mâo dua păn pluh sa păn čô.
Djuê Bêsai mâo tlâo êtuh dua pluh tlâo čô.
Djuê Jêra mâo sa êtuh pluh dua čô.
Djuê Hasum mâo dua êtuh dua pluh tlâo čô.
Djuê Gibar mâo dua păn pluh êma čô.
Djuê Betlêhem mâo sa êtuh dua pluh tlâo čô.
Phung êkei mơ̆ng ƀuôn Nêtôpa mâo êma pluh năm čô.
Phung êkei mơ̆ng ƀuôn Anathôt mâo sa êtuh dua pluh sa păn čô.
Djuê Asmawet mâo pă pluh dua čô.
Djuê Kiriatarim, Kêpira, leh anăn Bêerôt mâo kjuh êtuh pă pluh tlâo čô.
Djuê Rama leh anăn Gêba mâo năm êtuh dua pluh sa čô.
Phung êkei mơ̆ng ƀuôn Mikmas mâo sa êtuh dua pluh dua čô.
Phung êkei mơ̆ng ƀuôn Bêthel leh anăn ƀuôn Ahi mâo dua êtuh dua pluh tlâo čô.
Djuê Nêbô mâo êma pluh dua čô.
Djuê Makbis mâo sa êtuh êma pluh năm čô.
Djuê Êlam mkăn mâo sa êbâo dua êtuh êma pluh pă čô.
Djuê Harim mâo tlâo êtuh dua pluh čô.
Djuê Lot, Hadit, leh anăn Ônô mâo kjuh êtuh dua pluh êma čô.
Djuê Yêrikô mâo tlâo êtuh pă pluh êma čô.
Djuê Sêna mâo tlâo êbâo năm êtuh tlâo pluh čô.
Phung khua ngă yang: djuê Jêdaya hlăm sang Jêsua mâo dua păn êtuh kjuh pluh tlâo čô.
Djuê Imer mâo sa êbâo êma pluh dua čô.
Djuê Pasur mâo sa êbâo dua êtuh pă pluh kjuh čô.
Djuê Harim mâo sa êbâo pluh kjuh čô.
Phung Lêwi: djuê Jêsua leh anăn Katmiêl hlăm phung anak čô Y-Hôdawia mâo kjuh pluh pă čô.
Phung mmuñ: djuê Asap mâo sa êtuh dua pluh sa păn čô.
Phung anak čô phung kiă ƀăng jang: phung anak čô Y-Salum, phung anak čô Y-Ater, phung anak čô Y-Talmôn, phung anak čô Y-Akup, phung anak čô Y-Hatita, leh anăn phung anak čô Y-Sôbai, jih jang mâo sa êtuh tlâo pluh dua păn čô.
Phung dĭng buăl mă bruă hlăm sang yang: phung anak čô Y-Siha, Y-Hasupa, Y-Tabaôt,
Y-Kêrôs, Y-Siaha, čô Y-Padôn,
Y-Lêbana, Y-Hagaba, Y-Akup,
Y-Hagap, Y-Samlai, Y-Hanan,
Y-Gidel, čô Y-Gahar, Y-Rêaya,
Y-Rêsin, Y-Nêkôda, Y-Gasam,
Y-Usa, Y-Pasêa, Y-Bêsai,
Y-Asna, Y-Mêunim, Y-Nêphisim,
Y-Bakbuk, Y-Hakupa, Y-Harhur,
Y-Baslut, Y-Mêhida, Y-Harsa,
Y-Barkôs, Y-Sisêra, Y-Têma,
Y-Nêsia, leh anăn phung anak čô Y-Hatipha.
Phung anak čô phung dĭng buăl Y-Salômôn: phung anak čô Y-Sôtai, Y-Hasôphêret, Y-Pêruda,
Y-Jala, Y-Darkôn, Y-Gidel,
Y-Sêphatia, Y-Hatil, Y-Pôkêret-Hasêbaim, leh anăn phung anak čô Y-Ami.
Jih jang phung dĭng buăl hlăm sang yang leh anăn phung anak čô phung dĭng buăl Y-Salômôn mâo tlâo êtuh dua păn pluh dua čô.
Phung anei hriê mơ̆ng ƀuôn Têlmêla, Telharsa, Kêrup, Adan, leh anăn ƀuôn Imer, ƀiădah diñu amâo dưi bi sĭt ôh djuê ana diñu amâodah găp djuê diñu thâodah diñu jing phung Israel:
phung anak čô Y-Dêlaya, Y-Tôbia, leh anăn phung anak čô Y-Nêkbôda mâo năm êtuh êma pluh dua čô.
Msĕ mơh hlăm phung anak čô phung khua ngă yang: phung anak čô Y-Habaya, Y-Hakôs, leh anăn Y-Barsilai (pô mă leh mô̆ mơ̆ng phung anak mniê Y-Barsilai êkei čar Galaat, leh anăn arăng iêu kơ diñu tui si anăn diñu).
Phung anăn duah klei arăng čih anăn diñu hlăm hdruôm hră găp djuê, ƀiădah arăng amâo ƀuh tinăn ôh, kyua anăn arăng hngah diñu jing khua ngă yang, jing phung amâo doh.
Khua kiă kriê čar hưn kơ diñu kơ diñu amâo dưi ƀơ̆ng mnơ̆ng doh jăk hĭn ôh tơl mâo sa čô khua ngă yang êmuh kơ Urim leh anăn Thumim.
Jih phung bi kƀĭn mâo pă pluh dua êbâo tlâo êtuh năm pluh čô,
amâo yap ôh phung dĭng buăl êkei leh anăn phung dĭng buăl mniê diñu; hlăm phung anăn mâo kjuh êbâo tlâo êtuh tlâo pluh kjuh čô. Leh anăn diñu mâo dua êtuh čô phung mmuñ, êkei leh anăn mniê.
Aseh diñu mâo kjuh êtuh tlâo pluh năm, aseh dliê diñu mâo dua êtuh pă pluh êma,
aseh samô diñu mâo pă êtuh tlâo pluh êma, leh anăn aseh dliê mdiăng mnơ̆ng mâo năm êbâo kjuh êtuh dua pluh.
Đa đa hlăm phung khua găp djuê tơdah diñu truh kơ sang yang Yêhôwa hlăm ƀuôn Yêrusalem myơr tui si diñu čiăng kơ sang yang Aê Diê čiăng lŏ mdơ̆ng gơ̆ ti anôk gơ̆.
Tui si klei diñu dưi diñu myơr kơ adŭ pioh ngăn drăp pioh yua kơ bruă năm pluh sa êbâo darik mah, êma êbâo min prăk, leh anăn sa êtuh blah čhiăm ao kơ phung khua ngă yang.
Phung khua ngă yang, phung Lêwi, leh anăn đa đa phung ƀuôn sang dôk hlăm ƀuôn Yêrusalem leh anăn anôk brô giăm; leh anăn phung mmuñ, phung kiă kriê ƀăng jang, phung dĭng buăl mă bruă sang yang dôk hlăm ƀuôn diñu pô, leh anăn jih jang phung Israel dôk hlăm ƀuôn diñu pô.
Tơdah truh leh mlan tal kjuh, leh anăn phung anak êkei Israel dôk hlăm ƀuôn, jih jang phung ƀuôn sang bi kƀĭn sa ai hlăm ƀuôn Yêrusalem.
Y-Jêsua anak êkei Y-Jôsadak mbĭt hŏng phung găp ñu phung khua ngă yang, leh anăn Y-Sôrôbabel anak êkei Y-Sêaltiêl mbĭt hŏng phung găp djuê ñu kgŭ mdơ̆ng knưl Aê Diê phung Israel, čiăng myơr mnơ̆ng myơr čuh ti dlông knưl anăn, tui si klei čih leh hlăm klei bhiăn Y-Môis, mnuih Aê Diê.
Diñu mdơ̆ng knưl ti anôk hđăp, wăt tơdah diñu huĭ kơ phung ƀuôn sang hlăm čar, diñu ăt myơr mnơ̆ng myơr čuh ti dlông knưl anăn kơ Yêhôwa aguah leh anăn tlam.
Diñu hdơr ngă hruê knăm Sang Trưng tui si klei čih leh, leh anăn myơr grăp hruê mnơ̆ng myơr čuh tui si ênoh mtă leh, tui si klei djŏ kơ grăp hruê.
Êdei kơ anăn diñu myơr mnơ̆ng myơr čuh nanao, mnơ̆ng myơr ti mlan mrâo ƀlĕ, leh anăn ti jih jang klei huă mnăm kơ Yêhôwa bi kčah leh, leh anăn mnơ̆ng grăp čô myơr hŏng ai tiê čŏng čiăng kơ Yêhôwa.
Mơ̆ng hruê tal sa mlan tal kjuh diñu dơ̆ng myơr mnơ̆ng myơr čuh kơ Yêhôwa. Ƀiădah atur sang yang Yêhôwa ăt ka arăng mdơ̆ng ôh.
Snăn diñu brei prăk kơ phung mdơ̆ng boh tâo leh anăn kơ phung krah kmeh, mnơ̆ng ƀơ̆ng huă, mnơ̆ng mnăm, leh anăn êa boh ôliwơ kơ phung Sidôn leh anăn kơ phung Tir brei digơ̆ ba kyâo sêdar mơ̆ng čar Liƀan hŏng êlan êa ksĭ truh ti ƀuôn Jôpa, tui si klei dưi diñu mâo leh mơ̆ng Y-Sirus mtao Persơ.
Hlăm thŭn tal dua dơ̆ng mơ̆ng diñu truh leh kơ sang Aê Diê ti ƀuôn Yêrusalem, hlăm mlan dua, Y-Sôrôbabel anak êkei Y-Sêaltiêl leh anăn Y-Jêsua anak êkei Y-Jôsadak dơ̆ng mă bruă mbĭt hŏng jih jang phung ayŏng adei diñu phung khua ngă yang leh anăn phung Lêwi, leh anăn jih jang phung truh leh kơ ƀuôn Yêrusalem mơ̆ng klei jing mnă. Diñu mdưm phung Lêwi mơ̆ng dua pluh thŭn kơ dlông brei diñu kiă kriê bruă sang yang Yêhôwa.
Y-Jêsua mbĭt hŏng phung anak êkei ñu leh anăn phung găp djuê ñu, leh anăn Y-Katmiêl leh anăn phung anak êkei gơ̆ phung anak êkei Yuđa, mđrăm mbĭt kiă kriê phung mă bruă hlăm sang yang Aê Diê, mbĭt hŏng phung anak êkei Y-Hênadat jing phung Lêwi, phung anak êkei diñu leh anăn phung găp djuê diñu.
Tơdah phung mdơ̆ng dưm leh atur sang yang Yêhôwa, phung khua ngă yang hơô čhiăm ao diñu êbat ti anăp ayŭ ki êjai, leh anăn phung Lêwi phung anak êkei Y-Asap djă đang čiăng mpŭ mni kơ Yêhôwa, tui si klei Y-Đawit mtao Israel mtă.
Diñu mmuñ bi kmlah, hơêč hmưi leh anăn bi mni kơ Yêhôwa, “Kyuadah ñu jing jăk, kyuadah klei ñu khăp sĭt suôr dôk nanao hlŏng lar kơ phung Israel.” Leh anăn jih jang phung ƀuôn sang ur driâo kraih ktang êjai diñu mpŭ mni kơ Yêhôwa, kyuadah arăng mdơ̆ng leh atur sang yang Yêhôwa.
Ƀiădah lu hlăm phung khua ngă yang, phung Lêwi, leh anăn phung khua djuê ana, phung mduôn tuôm ƀuh leh sang êlâo, hia hŏng asăp kraih tơdah diñu ƀuh arăng mdơ̆ng atur sang anei, ƀiădah lu mnuih ur driâo kraih hŏng klei hơ̆k.
Snăn phung ƀuôn sang amâo dưi thâo kral ôh asăp klei hơ̆k hŏng asăp klei hia, kyuadah phung ƀuôn sang ur driâo kraih ktang snăk, leh anăn arăng hmư̆ asăp anăn truh ti anôk kbưi.
Tơdah phung roh hŏng phung Yuđa leh anăn phung Benjamin hmư̆ kơ phung mnă wĭt leh dôk mdơ̆ng sa boh sang kơ Yêhôwa Aê Diê phung Israel,
diñu nao kơ Y-Sôrôbabel leh anăn kơ phung khua djuê ana leh anăn lač kơ digơ̆, “Brei hmei mdơ̆ng mbĭt hŏng diih; kyuadah hmei kkuh mpŭ kơ Aê Diê diih msĕ si diih, leh anăn hmei ngă yang kơ ñu dơ̆ng mơ̆ng ênuk Y-Êsar-Hadôn mtao Asiri atăt ba hmei leh tinei.”
Ƀiădah Y-Sôrôbabel, Y-Jêsua, leh anăn phung khua djuê ana srael lač kơ diñu, “Diih amâo mâo sa kdrêč mbĭt hŏng hmei ôh hlăm bruă mdơ̆ng sang yang kơ Aê Diê hmei; ƀiădah hjăn hmei pô srăng mdơ̆ng sang yang kơ Yêhôwa Aê Diê phung Israel tui si Y-Sirus mtao Persơ mtă leh kơ hmei.”
Snăn phung ƀuôn sang hdĭp hlăm čar anăn bi êdu ai phung ƀuôn sang Yuđa, leh anăn bi huĭ digơ̆ mdơ̆ng sang yang,
leh anăn diñu mưn phung khua kčĕ čiăng kơ̆ng bruă digơ̆ jih jang ênuk Y-Sirus mtao Persơ dôk hdĭp hlŏng kơ ênuk Y-Darius jing mtao kiă kriê čar Persơ.
Hlăm ênuk Y-Asuêrus dơ̆ng kiă kriê, diñu čih hră kčŭt kơ phung dôk hlăm čar Yuđa leh anăn hlăm ƀuôn Yêrusalem.
Hlăm ênuk Y-Artasersês, Y-Bislam, Y-Mit-Rêdat, Y-Tabêel, leh anăn jih jang phung găp diñu mă bruă mbĭt čih hră kơ Y-Artasersês mtao Persơ. Hră anăn arăng čih hlăm klei Aram leh anăn lŏ mblang.
Y-Rêhum, khua kơ phung kahan leh anăn Y-Simsai pô čih hră čih sa pŏk hră kčŭt kơ ƀuôn Yêrusalem kơ mtao Artasersês msĕ snei:
Y-Rêhum khua kơ phung kahan, Y-Simsai pô čih hră, leh anăn phung diñu mă bruă mbĭt, phung khua phat kđi, phung khua čar, phung khua prŏng, phung Persơ, phung êkei ƀuôn Êrek, phung Ƀaƀilôn, phung êkei ƀuôn Susa, čiăng lač phung čar Êlam,
leh anăn phung găp djuê mkăn Y-Ôsnapar pô prŏng leh anăn pô arăng mpŭ atăt ba kbiă mơ̆ng čar diñu pô dưm leh hlăm ƀuôn Samari leh anăn hlăm čar mkăn tĭng nah yŭ Êa Krông Ơphrat,
nĕ anei hră tui čih mơ̆ng hră diñu mơĭt leh kơ mtao: “Čih mơĭt kơ mtao Artasersês: Phung dĭng buăl ih, phung mnuih čar nah yŭ Êa Krông Ơphrat mơĭt klei kkuh čhưn.
Ară anei brei mtao thâo phung Yuđa phung kbiă hriê mơ̆ng ih truh kơ hmei nao leh kơ ƀuôn Yêrusalem. Diñu dôk lŏ mdơ̆ng ƀuôn khăng bi kdơ̆ng leh anăn jhat ƀai; diñu dôk bi leh mnư̆ leh anăn lŏ mkra atur.
Brei mtao thâo tơdah ƀuôn anei lŏ mdơ̆ng leh, leh anăn mnư̆ leh leh, diñu amâo srăng tuh jia lăn, jia asei, amâodah blei hră êrô êbat ôh, leh anăn prăk mtao srăng hrŏ.
Kyuadah hmei ƀơ̆ng hra mơ̆ng sang mtao, leh anăn amâo jăk ôh hmei ƀuh klei bi hêñ mtao, kyua anăn hmei mơĭt leh bi mthâo klei anei kơ mtao,
čiăng kơ arăng ksiêm duah hlăm hdruôm hră klei yăl dliê kơ phung aê ih. Ih srăng ƀuh hlăm hdruôm hră klei yăl dliê leh anăn ih srăng thâo kơ ƀuôn anei jing sa boh ƀuôn khăng bi kdơ̆ng, bi jhat kơ phung mtao leh anăn kơ čar, leh anăn mâo klei mčhur mơ̆ng ênuk mphŭn dô kơ klei bi kdơ̆ng. Kyua anăn yơh arăng bi rai leh ƀuôn anei.
Hmei brei mtao thâo tơdah ƀuôn anei lŏ mdơ̆ng leh, leh anăn mnư̆ leh leh, hlăk anăn amâo srăng lŏ bha ih ôh čar Nah yŭ Êa Krông Ơphrat.”
Mtao mơĭt klei lŏ wĭt lač: “Čih mơĭt kơ Y-Rêhum khua kơ phung kahan, kơ Y-Simsai pô čih hră, leh anăn kơ phung mă bruă mbĭt dôk hlăm čar Samari leh anăn hlăm čar Nah yŭ Êa Krông Ơphrat: Kkuh kơ diih.
Hră diih mơĭt leh kơ kâo arăng dlăng leh hŏng klei mngač ti anăp kâo.
Kâo mtă, leh anăn arăng ksiêm duah leh, leh anăn arăng buh leh kơ ƀuôn anei mơ̆ng ênuk mphŭn dô kgŭ bi kdơ̆ng leh hŏng phung mtao, leh anăn mâo leh klei kơrŭ kdơ̆ng hlăm ƀuôn anăn.
Tuôm mâo leh phung mtao ktang kiă kriê ƀuôn Yêrusalem, phung kiă kriê leh jih kluôm čar Nah yŭ Êa Krông Ơphrat, leh anăn arăng tuh jia lăn, jia asei, leh anăn blei hră êrô êbat kơ diñu.
Kyua anăn čih bĕ sa klei mtă brei phung mnuih anăn mdei hĕ, leh anăn čiăng kơ arăng amâo lŏ mdơ̆ng ôh ƀuôn anei tơl kâo srăng ngă sa klei mtă mkăn.
Leh anăn răng bĕ, đăm ngă klei amâo uêñ ôh hlăm klei anei, huĭ klei jhat hriê kơ prŏng ngă kơ klei tŭ dưn kơ sang mtao?”
Tơdah arăng dlăng leh hră mtao Artasersês ti anăp Y-Rêhum leh anăn Y-Simsai pô čih hră leh anăn phung mă bruă mbĭt hŏng diñu, diñu nao hŏng klei ruăt kơ phung Yuđa ti ƀuôn Yêrusalem, leh anăn hŏng klei mgô̆ leh anăn klei ktang diñu brei digơ̆ mdei bruă.
Snăn bruă ngă sang yang Aê Diê hlăm ƀuôn Yêrusalem mdei hĕ; leh anăn bruă anăn mdei hĕ tơl thŭn tal dua Y-Darius mtao Persơ kiă kriê.
Hlăk anăn, khua pô hưn êlâo Y-Hagai, khua pô hưn êlâo Y-Sakari anak êkei Y-Idô, hlăm anăn Aê Diê phung Israel pô kiă kriê diñu, hưn êlâo kơ phung Yuđa dôk hlăm čar Yuđa leh anăn hlăm ƀuôn Yêrusalem.
Snăn Y-Sôrôbabel anak êkei Y-Sêaltiêl leh anăn Y-Jêsua anak êkei Y-Jôsadak kgŭ leh anăn lŏ dơ̆ng mdơ̆ng sang yang Aê Diê hlăm ƀuôn Yêrusalem. Mbĭt hŏng diñu mâo phung khua pô hưn êlâo Aê Diê đru diñu.
Hlăk anăn Y-Tatênai khua čar nah yŭ Êa Krông Ơphrat leh anăn Y-Sêthar-Bôsênai leh anăn phung mă bruă mbĭt hŏng diñu truh kơ digơ̆ leh anăn êmuh kơ digơ̆ snei, “Hlei pô brei kơ diih klei dưi lŏ mdơ̆ng leh anăn bi leh sang yang anei?”
Msĕ mơh diñu êmuh kơ digơ̆ klei anei, “Hlei anăn phung mnuih dôk ngă sang anei?”
Ƀiădah ală Aê Diê digơ̆ dôk dlăng kơ phung khua mduôn phung Yuđa, leh anăn diñu amâo brei digơ̆ mdei hĕ ôh êjai mâo sa klei hưn truh kơ Y-Darius leh anăn mâo klei lŏ wĭt lač kơ hră anăn.
Hră tui čih leh mơ̆ng Y-Tatênai khua kiă kriê čar nah yŭ Êa Krông Ơphrat, leh anăn Y-Sêthar-Bôsênai, leh anăn phung mă bruă mbĭt hŏng diñu, phung khua čar nah yŭ Êa Krông Ơphrat mơĭt leh kơ mtao Darius.
Diñu mơĭt sa klei hưn kơ gơ̆ hlăm anăn mâo klei čih snei: “Čih mơĭt kơ mtao Darius. Brei ih mâo klei êđăp ênang.
Brei mtao thâo hmei nao leh kơ čar Yuđa kơ sang yang Aê Diê yang prŏng. Arăng dôk ngă sang anăn hŏng boh tâo prŏng, leh anăn arăng dưm leh kyâo hlăm mtih. Bruă anei arăng ngă nanao hŏng klei kriăng leh anăn đĭ jing nanao hlăm kngan diñu.
Leh anăn hmei êmuh kơ phung khua mduôn anăn, leh anăn lač kơ diñu snei, ‘Hlei pô brei kơ diih klei dưi ngă sang yang anei leh anăn bi leh gơ̆?’
Msĕ mơh hmei êmuh anăn diñu, čiăng brei ih thâo, čiăng hmei dưi čih anăn phung mnuih jing khua diñu.
Snei diñu lŏ wĭt lač kơ hmei, ‘Hmei jing phung dĭng buăl Aê Diê hlăm adiê leh anăn ti lăn ala, leh anăn hmei lŏ mdơ̆ng sang yang arăng mdơ̆ng leh lu thŭn êlâo, sang yang anăn sa čô mtao prŏng Israel mdơ̆ng leh anăn bi leh.
Ƀiădah kyuadah phung aê hmei mčhur Aê Diê hlăm adiê ngêñ, ñu jao hĕ digơ̆ hlăm kngan Y-Nebukatnetsar mtao Ƀaƀilôn, êkei Kaldê, pô bi rai sang yang anei leh anăn mă ba leh phung ƀuôn sang kơ ƀuôn Ƀaƀilôn.
Ƀiădah hlăm thŭn tal sa Y-Sirus mtao Ƀaƀilôn, mtao Sirus ngă sa klei mtă brei lŏ mdơ̆ng sang yang Aê Diê anei.
Čhiên mngan sang yang Aê Diê arăng ngă hŏng mah leh anăn prăk Y-Nebukatnetsar mă hĕ leh mơ̆ng sang yang hlăm ƀuôn Yêrusalem leh anăn ba dŏ anăn hlăm sang yang Ƀaƀilôn, Mtao Sirus mă dŏ anăn mơ̆ng sang yang Ƀaƀilôn leh anăn jao kơ sa čô bi anăn Y-Sês-Basar, pô ñu mjing khua kiă kriê.
Ñu lač kơ gơ̆, “Mă bĕ čhiên mngan anei, nao dưm dŏ anei hlăm sang yang ti ƀuôn Yêrusalem, leh anăn brei arăng lŏ mdơ̆ng sang yang Aê Diê ti anôk gơ̆.”
Snăn Y-Sês-Basar anei truh leh anăn mdơ̆ng atur sang yang Aê Diê ti ƀuôn Yêrusalem. Dơ̆ng mơ̆ng hlăk anăn hlŏng kơ ară anei arăng dôk mdơ̆ng gơ̆ leh anăn ka leh mơh.’
Kyua anăn tơdah mtao mĭn jăk, brei arăng duah hlăm sang pioh hră mtao hlăm ƀuôn Ƀaƀilôn čiăng ƀuh thâodah mâo sa klei mtă kbiă hriê mơ̆ng Mtao Sirus brei lŏ mdơ̆ng sang yang Aê Diê anei hlăm ƀuôn Yêrusalem. Leh anăn brei mtao mơĭt kơ hmei klei mtao čiăng hlăm bruă anei.”
Mtao Darius mtă brei arăng duah hlăm čar Ƀaƀilôn hlăm sang pioh hră ti anôk pioh hră.
Leh anăn arăng ƀuh ti ƀuôn Êkbatana ƀuôn sang mtao hlăm čar Mêdơ sa pŏk hră arăng klĭt mâo klei čih snei: “Sa klei čih pioh:
Hlăm thŭn tal sa Y-Sirus jing mtao, mtao Sirus ngă sa klei mtă: Bi kơ sang yang Aê Diê ti ƀuôn Yêrusalem, brei arăng lŏ mdơ̆ng sang anăn, anôk arăng myơr mnơ̆ng ngă yang leh anăn arăng ba mnơ̆ng myơr čuh; mdơ̆ng atur anăn bi kjăp; boh dlông gơ̆ srăng jing năm pluh heh, leh anăn boh găn gơ̆ năm pluh heh,
mâo tlâo tal boh tâo prŏng leh anăn sa tal kyâo. Brei arăng bi liê ênoh sang yang arăng ngă anăn mơ̆ng ngăn sang mtao.
Msĕ mơh čhiên mngan mah leh anăn prăk mơ̆ng sang yang Aê Diê, dŏ anăn Y-Nebukatnetsar mă leh mơ̆ng sang yang hlăm ƀuôn Yêrusalem leh anăn ba leh kơ ƀuôn Ƀaƀilôn, brei arăng lŏ bi wĭt leh anăn ba hĕ kơ sang yang hlăm ƀuôn Yêrusalem, grăp boh ti anôk gơ̆. Brei diih dưm dŏ anăn hlăm sang yang Aê Diê.
Snăn ară anei, Ơ Y-Tatênai khua kiă kriê čar nah yŭ Êa Krông Ơphrat, Ơ Y-Sêthar-Bôsênai, leh anăn phung mă bruă mbĭt hŏng diih, phung khua kiă kriê phung dôk nah yŭ Êa Krông Ơphrat brei diih đuĕ mơ̆ng anôk anăn.
Lui arăng ngă bruă sang yang Aê Diê anei. Brei khua kiă kriê phung Yuđa leh anăn phung khua mduôn phung Yuđa lŏ mdơ̆ng sang yang Aê Diê anei ti anôk gơ̆.
Êngao kơ anăn, kâo ngă sa klei mtă djŏ hŏng klei diih srăng ngă kơ phung khua mduôn phung Yuđa anei kơ klei lŏ mdơ̆ng sang yang Aê Diê anei; brei arăng bi liê ênoh mưn phung mnuih anei bi ênŭm amâo lŏ bi krư̆i ôh mơ̆ng prăk mtao, prăk jia mơ̆ng čar nah yŭ Êa Krông Ơphrat.
Leh anăn ya mta mnơ̆ng diñu kƀah: êmô knô êdam, biăp knô, amâodah êđai biăp pioh kơ mnơ̆ng myơr čuh kơ Aê Diê hlăm adiê, mdiê, hra, kpiê, amâodah êa boh ôliwơ tui si phung khua ngă yang ti ƀuôn Yêrusalem akâo; brei arăng brei dŏ anăn kơ diñu grăp hruê amâo kƀah ôh,
čiăng kơ diñu dưi myơr mnơ̆ng ngă yang bi mơak kơ Aê Diê hlăm adiê, leh anăn wah lač kơ klei hdĭp mtao leh anăn kơ phung anak êkei gơ̆.
Msĕ mơh kâo ngă sa klei mtă, tơdah sa čô srăng bi mlih klei mtă anei, arăng srăng suê̆ hĕ sa ƀĕ êda mơ̆ng sang ñu, leh anăn arăng srăng tlŏ ñu hŏng êda anăn leh anăn yơr ti dlông, leh anăn mjing hĕ sang ñu sa kăm djah.
Akâo kơ Aê Diê pô brei Anăn ñu dôk tinăn mdlưh hĕ mtao amâodah phung ƀuôn sang hlei pô yơr kngan čiăng bi mlih hĕ klei anei, amâodah čiăng bi rai hĕ sang yang Aê Diê anei hlăm ƀuôn Yêrusalem. Kâo gơ̆ Y-Darius ngă sa klei mtă; brei arăng hur har ngă klei anei.”
Snăn tui si klei blŭ Y-Darius mơĭt leh, Y-Tatênai khua kiă kriê čar nah yŭ Êa Krông Ơphrat, Y-Sêthar-Bôsênai, leh anăn phung mă bruă mbĭt hŏng diñu ngă hŏng klei hur har jih klei mtao Darius mtă leh.
Phung khua mduôn phung Yuđa mdơ̆ng leh anăn bruă diñu čăt jing, tui si klei hưn êlâo mơ̆ng khua pô hưn êlâo Y-Hagai leh anăn khua pô hưn êlâo Y-Sakari, anak êkei Y-Idô. Diñu bi leh bruă mdơ̆ng sang tui si klei mtă mơ̆ng Aê Diê Israel, leh anăn tui si klei mtă mơ̆ng Y-Sirus, Y-Darius, leh anăn Y-Artasersês mtao Persơ.
Sang yang anei arăng bi leh ti hruê tal tlâo mlan Adar, hlăm thŭn tal năm mtao Darius kiă kriê.
Phung ƀuôn sang Israel, phung khua ngă yang, phung Lêwi, leh anăn phung mnă wĭt leh ngă klei myơr sang yang Aê Diê anei hŏng klei hơ̆k mơak.
Hlăm klei myơr sang yang Aê Diê diñu myơr sa êtuh drei êmô knô, dua êtuh drei biăp knô, pă êtuh drei êđai biăp. Diñu myơr msĕ mơh pluh dua drei bê knô jing mnơ̆ng myơr kyua klei soh jih jang phung Israel, tui si ênoh yap pluh dua phung găp djuê Israel.
Diñu mdưm phung khua ngă yang tui si êpul digơ̆, leh anăn phung Lêwi tui si êpul digơ̆ kơ bruă mă kơ Aê Diê hlăm ƀuôn Yêrusalem, tui si čih leh hlăm hdruôm hră Y-Môis.
Ti hruê tal pluh pă mlan tal sa phung mnă mkŏ mjing knăm Klei Găn.
Kyuadah phung khua ngă yang leh anăn phung Lêwi bi doh leh diñu pô mđrăm mbĭt; jih jang diñu jing doh leh. Snăn diñu bi mdjiê êđai biăp Klei Găn kyua jih jang phung mnă lŏ wĭt leh, kyua phung khua ngă yang mbĭt hŏng diñu, leh anăn kyua diñu pô.
Phung ƀuôn sang Israel wĭt leh mơ̆ng anôk jing mnă ƀơ̆ng êđai biăp anăn, leh anăn wăt jih jang phung bi mguôp hŏng diñu leh anăn bi ktlah digơ̆ pô mơ̆ng klei čhŏ mrŏ phung ƀuôn sang hlăm čar, čiăng kkuh mpŭ kơ Yêhôwa Aê Diê phung Israel.
Diñu hdơr ngă klei knăm Ƀơ̆ng Kpŭng Amâo Mâo Kpei êjai kjuh hruê hŏng klei hơ̆k mơak; kyuadah Yêhôwa bi mơak leh diñu, leh anăn bi wir leh ai tiê mtao čar Asiri kơ diñu, snăn gơ̆ đru leh diñu hlăm bruă sang yang Aê Diê, Aê Diê phung Israel.
Êdei kơ klei anăn hlăm ênuk Y-Artasersês mtao Persơ kiă kriê, mâo Y-Êsra anak êkei Y-Sêraya. Phung aê ñu dăp anăn msĕ snei: Y-Asaria, Y-Hilkia,
Y-Salum, Y-Sadôk, Y-Ahitup,
Y-Amaria, Y-Asaria, Y-Mêraiôt,
Y-Sêrahia, Y-Usi, Y-Buki,
Y-Abisua, Y-Phinêas, Y-Êlêasar, aê tal êlâo jing Y-Arôn khua ngă yang prŏng.
Y-Êsra anei hriê mơ̆ng čar Ƀaƀilôn. Ñu jing sa čô khua čih hră knhâo hlăm klei bhiăn Y-Môis Yêhôwa Aê Diê phung Israel brei leh; leh anăn mtao brei kơ ñu jih mnơ̆ng ñu akâo, kyuadah kngan Yêhôwa Aê Diê ñu dôk ti ñu.
Msĕ mơh hlăm thŭn tal kjuh mtao Artasersês, mâo đa đa hlăm phung ƀuôn sang Israel, phung khua ngă yang leh anăn phung Lêwi, phung mmuñ leh anăn phung kiă kriê ƀăng jang, leh anăn phung mă bruă kơ sang yang hriê kơ ƀuôn Yêrusalem.
Y-Êsra truh kơ ƀuôn Yêrusalem hlăm mlan êma hlăm thŭn tal kjuh mtao anăn kiă kriê.
Kyuadah hlăm hruê tal sa mlan tal sa ñu dơ̆ng đĭ nao mơ̆ng čar Ƀaƀilôn, leh anăn hlăm hruê tal sa mlan tal êma ñu truh kơ ƀuôn Yêrusalem, kyuadah kngan jăk Aê Diê ñu dôk ti ñu.
Kyuadah Y-Êsra pioh leh hlăm ai tiê ñu čiăng hriăm klei bhiăn Yêhôwa, gưt gơ̆, mtô klei ñu mtă leh anăn klei ñu mtrŭn hlăm čar Israel.
Anei hră tui čih mơ̆ng hră mtao Artasersês brei leh kơ Y-Êsra khua ngă yang, khua čih hră, pô knhâo hlăm klei Yêhôwa mtă leh anăn klei bhiăn ñu pioh kơ phung Israel:
“Y-Artasersês, mtao kơ phung mtao, čih mơĭt kơ Y-Êsra khua ngă yang, khua čih hră klei bhiăn Aê Diê hlăm adiê. Ară anei,
kâo ngă sa klei mtă, čiăng kơ hlei pô hlăm phung ƀuôn sang Israel amâodah hlăm phung khua ngă yang diñu amâodah phung Lêwi hlăm ƀuôn ala mtao kâo mâo klei čiăng wĭt kơ ƀuôn Yêrusalem dưi nao mbĭt hŏng ih.
Kyuadah mtao leh anăn phung kjuh čô khua kčĕ kơ ñu tiŏ ih nao čiăng ksiêm kơ phung Yuđa leh anăn kơ ƀuôn Yêrusalem tui si klei bhiăn Aê Diê ih dôk hlăm kngan ih.
Leh anăn msĕ mơh čiăng ba prăk leh anăn mah mtao leh anăn phung khua kčĕ kơ ñu myơr leh hŏng ai tiê čŏng čiăng kơ Aê Diê phung Israel, pô dôk hlăm ƀuôn Yêrusalem,
mbĭt hŏng jih jang prăk leh anăn mah ih srăng ƀuh hlăm jih čar Ƀaƀilôn, leh anăn mbĭt hŏng mnơ̆ng myơr phung ƀuôn sang leh anăn phung khua ngă yang myơr hŏng ai tiê ƀuăn leh hŏng klei čŏng čiăng kơ sang yang Aê Diê diñu dôk hlăm ƀuôn Yêrusalem.
Snăn hŏng prăk anei, brei diih blei hŏng klei hur har êmô knô, biăp knô, êđai biăp, mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm digơ̆, leh anăn myơr mnơ̆ng anăn ti dlông knưl sang yang Aê Diê diih hlăm ƀuôn Yêrusalem.
Ya klei diih leh anăn phung ayŏng adei diih mĭn jăk srăng ngă hŏng prăk leh anăn mah ăt dôk, diih dưi ngă yơh, tui si klei Aê Diê diih čiăng.
Čhiên mngan arăng brei leh kơ diih pioh kơ bruă sang yang Aê Diê diih, brei diih jao ti anăp Aê Diê ƀuôn Yêrusalem.
Leh anăn ya mta mnơ̆ng mkăn kƀah kơ sang yang Aê Diê diih tui si mnơ̆ng diih dưi mâo, diih dưi blei hŏng prăk mơ̆ng sang ngăn mtao.
Leh anăn kâo, mtao Artasersês, ngă sa klei mtă kơ jih jang phung kiă ngăn hlăm čar nah yŭ Êa Krông Ơphrat: ya mta mnơ̆ng Y-Êsra khua ngă yang, khua čih hră klei bhiăn Aê Diê hlăm adiê, akâo mơ̆ng diih, brei diih ngă klei anăn hŏng klei hur har,
truh kơ sa êtuh talăng prăk, sa êtuh kôr mdiê ƀlê, sa êtuh bat kpiê, sa êtuh bat êa boh ôliwơ, leh anăn hra amâo mkă ôh.
Ya mta mnơ̆ng Aê Diê hlăm adiê mtă, brei arăng ngă bi ênŭm kơ sang yang Aê Diê hlăm adiê, huĭdah klei ñu ngêñ ngă kơ ƀuôn ala mtao mtao leh anăn kơ phung anak êkei gơ̆.
Msĕ mơh hmei brei diih thâo amâo bhiăn ôh kơ phung khua ngă yang, kơ phung Lêwi, kơ phung mmuñ, kơ phung kiă ƀăng bhă, kơ phung mă bruă hlăm sang yang, amâodah phung dĭng buăl mkăn sang yang Aê Diê anei tuh jia lăn, jia asei, amâodah blei hră êrô êbat.
Leh anăn ih, Ơ Y-Êsra, tui si klei thâo mĭn Aê Diê ih dôk hlăm ih, mdưm bĕ phung khua kiă kriê leh anăn phung khua phat kđi, phung dưi phat kđi jih jang phung ƀuôn sang hlăm čar nah yŭ Êa Krông Ơphrat, jih jang thâo klei bhiăn Aê Diê ih; leh anăn brei ih mtô kơ phung amâo thâo ôh klei bhiăn anăn.
Hlei pô amâo srăng gưt klei bhiăn Aê Diê ih leh anăn klei bhiăn mtao, brei phat kđi kơ ñu mtam, thâodah kơ klei djiê, amâodah kơ klei suôt mơ̆ng čar, amâodah kơ klei đŭ, amâodah kơ klei krư̆.”
Mpŭ mni bĕ kơ Yêhôwa Aê Diê phung aê drei, pô dưm leh klei mĭn snăn hlăm ai tiê mtao, čiăng bi siam sang yang Yêhôwa hlăm ƀuôn Yêrusalem,
leh anăn brei leh kơ kâo klei ñu khăp sĭt suôr ti anăp mtao leh anăn phung khua kčĕ kơ ñu, leh anăn ti anăp jih jang phung khua kahan jhŏng ktang kơ mtao. Kâo mâo klei bi mđĭ ai, kyuadah kngan Yêhôwa Aê Diê dôk ti kâo, leh anăn kâo bi kƀĭn phung khua mơ̆ng phung Israel nao mbĭt hŏng kâo.
Nĕ anei phung khua hlăm phung sang ama diñu, leh anăn anei klei čih anăn phung găp djuê phung đĭ nao mbĭt hŏng kâo mơ̆ng čar Ƀaƀilôn hlăm ênuk mtao Artasersês kiă kriê:
Hlăm phung anak čô Y-Phinêas mâo Y-Gersôm. Hlăm phung anak čô Y-Ithamar mâo Y-Daniel. Hlăm phung anak čô Y-Đawit mâo Y-Hatus
anak čô Y-Sêkania. Hlăm phung anak čô Y-Parôs mâo Y-Sakari, leh anăn mbĭt hŏng ñu arăng čih anăn sa êtuh êma pluh čô êkei.
Hlăm phung anak čô Y-Pahat-Môap mâo Y-Êlihôênai, anak êkei Y-Sêrahia, leh anăn mbĭt hŏng ñu mâo dua êtuh čô êkei.
Hlăm phung anak čô Y-Satu mâo Y-Sêkania anak êkei Y-Jahasiêl, leh anăn mbĭt hŏng ñu mâo tlâo êtuh čô êkei.
Hlăm phung anak čô Y-Adin mâo Y-Êbet anak êkei Y-Jônathan, leh anăn mbĭt hŏng ñu mâo êma pluh čô êkei.
Hlăm phung anak čô Y-Êlam mâo Y-Jêsaya anak êkei Y-Athalia, leh anăn mbĭt hŏng ñu mâo kjuh pluh čô êkei.
Hlăm phung anak čô Y-Sêphatia mâo Y-Sêbadia anak êkei Y-Mikel, leh anăn mbĭt hŏng ñu mâo sa păn pluh čô êkei.
Hlăm phung anak čô Y-Jôap mâo Y-Ôbadia anak êkei Y-Jêhiêl, leh anăn mbĭt hŏng ñu mâo dua êtuh pluh sa păn čô êkei.
Hlăm phung anak čô Y-Bani mâo Y-Sêlômit anak êkei Y-Jôsiphia, leh anăn mbĭt hŏng ñu mâo sa êtuh năm pluh čô êkei.
Hlăm phung anak čô Y-Bêbai mâo Y-Sakari anak êkei Y-Bêbai, leh anăn mbĭt hŏng ñu mâo dua pluh sa păn čô êkei.
Hlăm phung anak čô Y-Asgat mâo Y-Jôhanan anak êkei Y-Hakatan, leh anăn mbĭt hŏng ñu mâo sa êtuh pluh čô êkei.
Hlăm phung anak čô Y-Adônikam, phung hriê êdei, anăn phung diñu: Y-Êliphêlet, Y-Jêuel, leh anăn Y-Sêmaya, leh anăn mbĭt hŏng diñu mâo năm pluh čô êkei.
Hlăm phung anak čô Y-Bikwai mâo Y-Uthai leh anăn Y-Sakur, leh anăn mbĭt hŏng diñu mâo kjuh pluh čô êkei.
Kâo bi kƀĭn diñu ti êa krông đoh phă Ahawa leh anăn tinăn hmei jưh tlâo hruê. Êjai kâo ksiêm phung ƀuôn sang leh anăn phung khua ngă yang, kâo amâo ƀuh ôh tinăn sa čô hlăm phung anak êkei Lêwi.
Snăn kâo tiŏ arăng nao iêu Y-Êliêser, Y-Ariêl, Y-Sêmaya, Y-Êlnathan, Y-Jarip, Y-Êlnathan, Y-Nathan, Y-Sakari, leh anăn Y-Mêsulam, jing phung khua, leh anăn iêu msĕ mơh Y-Jôarip leh anăn Y-Êlnathan jing phung mâo klei thâo mĭn.
Leh anăn kâo tiŏ nao diñu kơ Y-Idô jing khua dôk ti anôk Kasiphia, leh anăn mtô brei kơ diñu ya klei srăng lač kơ Y-Idô leh anăn kơ phung ayŏng adei gơ̆ phung mă bruă kơ sang yang ti anôk Kasiphia, si tô hmô tiŏ hriê kơ hmei phung mă bruă kơ sang Aê Diê drei.
Leh anăn tui si kngan jăk Aê Diê dôk ti hmei, diñu atăt kơ hmei sa čô mnuih thâo mĭn hlăm phung anak êkei Y-Mahli anak êkei Y-Lêwi, anak êkei Y-Israel, anăn gơ̆ Y-Sêrêbia mbĭt hŏng phung anak êkei gơ̆ leh anăn phung găp djuê gơ̆, mâo pluh sa păn čô;
wăt Y-Hasabia leh anăn mbĭt hŏng ñu Y-Jêsaya hlăm phung anak êkei Y-Mêrari, mbĭt hŏng phung găp djuê ñu leh anăn phung anak êkei digơ̆, mâo dua pluh čô;
êbeh kơ dua êtuh dua pluh čô phung mă bruă kơ sang yang, phung Y-Đawit leh anăn phung khua ñu pioh brei đru djă bruă phung Lêwi. Jih jang diñu arăng čih anăn sơăi.
Kâo mtă sa klei kăm ƀơ̆ng huă tinăn ti êa krông Ahawa, čiăng hmei dưi bi luă gŭ hmei pô ti anăp Aê Diê hmei, čiăng duah mơ̆ng ñu klei hiu êđăp ênang kơ phung anak hmei leh anăn kơ jih jang mnơ̆ng hmei mâo.
Kyuadah kâo hêñ akâo kơ mtao čiăng mâo sa phung kahan leh anăn phung đĭ aseh mgang hmei kơ phung roh ktuê êlan; kyuadah hmei lač kơ mtao, “Kngan Aê Diê hmei čiăng ngă klei jăk kơ jih jang phung duah ñu, leh anăn klei myang klei ñu ngêñ bi kdơ̆ng hŏng jih jang phung hngah kơ ñu.”
Snăn yơh hmei kăm ƀơ̆ng huă leh anăn kwưh kơ Aê Diê hmei kơ klei anei, leh anăn ñu hmư̆ klei hmei kwưh.
Kâo pioh brei pluh dua čô khua hlăm phung khua ngă yang: Y-Sêrêbia, Y-Hasabia, leh anăn pluh čô găp djuê diñu mbĭt hŏng diñu,
leh anăn kâo mkă kơ diñu prăk, mah, leh anăn čhiên mngan, dŏ arăng myơr kơ sang Aê Diê drei, dŏ anăn mtao leh anăn phung khua kčĕ kơ gơ̆, phung khua gơ̆, leh anăn jih jang phung Israel tinăn myơr leh.
Kâo mkă jao kơ kngan diñu năm êtuh êma pluh talăng prăk, leh anăn prăk čhiên mngan năng kơ sa êtuh talăng, leh anăn sa êtuh talăng mah,
dua pluh êlŭ mah năng kơ sa êbâo đarik, leh anăn dua boh čhiên mngan ngă hŏng kông mngač jing yuôm msĕ si mah.
Kâo lač kơ diñu, “Diih jing doh jăk kơ Yêhôwa, leh anăn čhiên mngan jing doh jăk; prăk leh anăn mah jing mnơ̆ng myơr hŏng ai tiê čiăng kơ Yêhôwa Aê Diê phung aê diih.
Kiă kriê leh anăn djă pioh dŏ anăn tơl diih mkă digơ̆ ti anăp phung knơ̆ng khua ngă yang leh anăn phung Lêwi, leh anăn phung khua kơ sang ama hlăm phung Israel ti ƀuôn Yêrusalem hlăm lam adŭ sang Yêhôwa.”
Snăn phung khua ngă yang leh anăn phung Lêwi mă tŭ hŏng klei mkă prăk, mah, leh anăn čhiên mngan anăn, čiăng ba digơ̆ kơ ƀuôn Yêrusalem kơ sang Aê Diê drei.
Hmei đuĕ mơ̆ng êa krông Ahawa ti hruê pluh dua mlan sa čiăng nao kơ ƀuôn Yêrusalem; kngan Aê Diê hmei dôk ti hmei, leh anăn ñu bi mtlaih hmei kơ kngan phung roh leh anăn kơ klei arăng dôk kăp ngă ktuê êlan.
Hmei truh kơ ƀuôn Yêrusalem leh anăn dôk tinăn tlâo hruê.
Ti hruê tal pă hlăm lam sang Aê Diê hmei, arăng mkă prăk, mah, leh anăn čhiên mngan jao hlăm kngan khua ngă yang Y-Mêrêmôt anak êkei Y-Uria, leh anăn mbĭt hŏng gơ̆ mâo Y-Êlêasar anak êkei Y-Phinêas, leh anăn mbĭt hŏng diñu mâo phung Lêwi Y-Jôsabat anak êkei Y-Jêsua leh anăn Y-Nôadia anak êkei Y-Binui.
Jih jang mnơ̆ng anăn arăng yap leh anăn mkă, leh anăn arăng čih pioh leh klei mkă jih jang mnơ̆ng anăn.
Hlăk anăn phung kbiă leh mơ̆ng klei jing mnă, phung arăng suôt lŏ wĭt leh, myơr mnơ̆ng myơr čuh kơ Aê Diê phung Israel pluh dua drei êmô knô kơ jih jang phung Israel, dua păn pluh năm drei biăp knô, kjuh pluh kjuh drei êđai biăp, leh anăn pluh dua drei bê knô jing mnơ̆ng myơr kyua klei soh. Jih jang mnơ̆ng anăn jing mnơ̆ng myơr čuh kơ Yêhôwa.
Msĕ mơh diñu jao klei mtao mtă kơ phung khua kiă kriê leh anăn kơ phung khua čar nah yŭ Êa Krông Ơphrat; leh anăn phung anăn đru bruă phung ƀuôn sang leh anăn bruă sang Aê Diê.
Tơdah klei anăn leh leh, phung khua hriê kơ kâo leh anăn lač, “Phung ƀuôn sang Israel leh anăn phung khua ngă yang leh anăn phung Lêwi amâo bi ktlah ôh diñu pô mơ̆ng phung ƀuôn sang hlăm čar mbĭt hŏng klei digơ̆ kkuh mpŭ Yêhôwa bi êmut snăk, si tô hmô phung Kanaan, phung Hitit, phung Pêrisit, phung Jêbusit, phung Amôn, phung Môap, phung Êjip, leh anăn phung Amôrit.
Kyuadah diñu mă leh đa đa mơ̆ng phung anak mniê digơ̆ brei jing mô̆ kơ diñu pô leh anăn kơ phung anak êkei diñu, tơl găp djuê doh jăk bi lŭk leh diñu pô hŏng phung ƀuôn sang hlăm čar. Hlăm klei amâo dôk sĭt suôr anei phung khua leh anăn phung khua knơ̆ng hlăm phung ƀuôn sang jing phung êlâo hĭn ngă klei anăn.”
Tơdah kâo hmư̆ klei anăn, kâo hiêk čhiăm ao kâo leh anăn ao jhung kâo, leh anăn buč hĕ ƀŭk ti boh kŏ kâo leh anăn mlâo kang kâo, leh anăn kâo dôk gŭ ênguôt dhuôt.
Leh anăn jih jang phung ktư̆ yơ̆ng kơ klei Aê Diê phung Israel blŭ, kyua klei phung mnă wĭt leh amâo dôk sĭt suôr ôh, bi kƀĭn jŭm dar kâo êjai kâo dôk gŭ huĭ hyưt tơl mmông myơr mnơ̆ng ngă yang tlam.
Ti mmông myơr mnơ̆ng ngă yang tlam kâo kgŭ mơ̆ng klei kăm ƀơ̆ng huă, hŏng čhiăm ao leh anăn ao jhung kơhiêk leh, leh anăn kâo čuôn kơŭt leh anăn mblang kngan kâo kơ Yêhôwa Aê Diê kâo
êjai lač: “Ơ Aê Diê kâo, kâo hêñ leh anăn hrah ƀô̆ kngưr ƀô̆ mta kâo kơ ih, Aê Diê kâo, kyuadah klei wê hmei đĭ dlông hĭn kơ boh kŏ hmei leh anăn klei hmei jing soh đĭ truh kơ adiê.
Mơ̆ng ênuk phung aê hmei truh kơ hruê anei, hmei jing soh prŏng, leh anăn kyua klei wê hmei, hmei, phung mtao hmei, leh anăn phung khua ngă yang hmei ih jao leh hmei hlăm kngan phung mtao čar tue, kơ đao gưm, kơ klei jing mnă, kơ klei arăng plah mă, leh anăn kơ jih klei hêñ msĕ si mâo ti hruê anei.
Ƀiădah ară anei êjai bhiâo Yêhôwa Aê Diê hmei bi êdah leh klei pap, čiăng lui hmei sa kdrêč ăt dôk, leh anăn brei kơ hmei sa anôk kjăp hlăm lam anôk doh jăk ñu, čiăng kơ Aê Diê hmei dưi bi mngač ală hmei, leh anăn brei kơ hmei klei dưi lŏ hdĭp ƀiă êjai hmei jing hlŭn.
Kyuadah hmei jing phung hlŭn; ƀiădah Aê Diê hmei amâo lui hmei ôh êjai hmei jing hlŭn, ƀiădah myơr leh kơ hmei klei ñu khăp sĭt suôr ti anăp phung mtao čar Persơ, čiăng brei hmei klei lŏ hdĭp ƀiă čiăng dưi mdơ̆ng sang Aê Diê hmei, čiăng lŏ mkra anôk gơ̆ rai leh anăn čiăng brei kơ hmei klei mgang hlăm čar Yuđa leh anăn hlăm ƀuôn Yêrusalem.
Ară anei, Ơ Aê Diê hmei, ya hmei srăng lač kyua klei anei truh leh? Kyuadah hmei hngah leh klei ih mtă,
klei ih mtă leh hŏng phung dĭng buăl ih phung khua pô hưn êlâo êjai lač, ‘Čar diih dơ̆ng mŭt čiăng mă bha jing sa boh čar čhŏ hŏng klei čhŏ mrŏ phung ƀuôn sang hlăm čar ngă, hŏng klei diñu kkuh mpŭ kâo bi êmut, bi bŏ leh čar mơ̆ng knhal anei truh kơ knhal mkăn hŏng klei čhŏ mrŏ diñu.
Kyua anăn đăm brei ôh phung anak mniê diih kơ phung anak êkei diñu, kăn mă rei phung anak mniê diñu čiăng brei kơ phung anak êkei diih, leh anăn đăm duah ôh klei êđăp ênang kơ diñu amâodah klei čăt jing kơ diñu, čiăng kơ diih dưi jing ktang, leh anăn ƀơ̆ng mnơ̆ng jăk hlăm čar, leh anăn lui čar anei jing ngăn dưn kơ phung anak diih hlŏng lar.’
Leh anăn êdei kơ jih klei truh leh kơ hmei kyua klei jhat hmei ngă leh anăn kyua klei hmei jing soh prŏng, ƀuh leh kơ ih Aê Diê hmei bi kmhal hmei ƀiă hĭn kơ klei wê hmei năng, leh anăn brei kơ hmei sa phung ăt dôk msĕ snei.
Hmei srăng lŏ gao klei ih mtă mơ̆ leh anăn bi dôk ung mô̆ hŏng phung ƀuôn sang ngă klei kkuh mpŭ ih bi êmut anei? Amâo djŏ hĕ ih srăng ngêñ kơ hmei tơl ih bi rai hmei, tơl amâo lŏ mâo sa kdrêč ăt dôk ôh, kăn mâo sa čô tlaih rei?
Ơ Yêhôwa Aê Diê phung Israel, ih jing kpă, kyuadah hmei jing phung ăt dôk, phung tlaih leh msĕ si ti hruê anei. Nĕ anei hmei dôk ti anăp ih hlăm klei hmei jing soh, kyuadah amâo mâo sa čô ôh dưi dôk ti anăp ih kyua klei anei.”
Hlăk mphŭn dơ̆ng Aê Diê hrih adiê leh anăn lăn ala.
Lăn ala mâo klei lŭk lăk leh anăn êhŏng, klei mmăt guôm ti dlông ƀăng êlam; leh anăn Mngăt Myang Aê Diê krăm ti dlông êlah êa.
Aê Diê lač, “Brei mâo klei mngač”; snăn mâo klei mngač mtam.
Aê Diê ƀuh klei mngač anăn jing jăk; Aê Diê kah klei mngač mơ̆ng klei mmăt.
Aê Diê pia klei mngač “hruê”, leh anăn ñu pia klei mmăt “mlam”. Mâo tlam leh anăn mâo aguah, jing hruê tal sa.
Leh anăn Aê Diê lač, “Brei mâo anôk êhŏng ti krah phung êa, čiăng bi kah êa hŏng êa.”
Aê Diê mjing anôk êhŏng čiăng bi kah êa ti gŭ mơ̆ng êa ti dlông anôk êhŏng. Leh anăn klei anăn jing mtam.
Aê Diê pia anôk êhŏng “adiê”. Mâo tlam leh anăn mâo aguah, jing hruê tal dua.
Aê Diê lač, “Brei êa dôk ti gŭ adiê bi kƀĭn hlăm sa bĭt anôk, leh anăn brei lăn thu bi êdah.” Snăn klei anăn jing mtam.
Aê Diê pia anôk thu “lăn”; leh anăn ñu pia anôk êa bi kƀĭn “êa ksĭ”. Aê Diê ƀuh klei anăn jing jăk.
Leh anăn Aê Diê lač, “Brei lăn bi čăt ana kyâo mtâo, rơ̆k mâo mjeh, leh anăn ana kyâo mboh mâo mjeh tui si mta diñu ti rŏng lăn.” Snăn klei anăn jing mtam.
Lăn čăt ana kyâo mtâo, rơ̆k mâo mjeh tui si mta diñu, leh anăn ana kyâo mboh mâo mjeh tui si mta diñu. Aê Diê ƀuh klei anăn jing jăk.
Mâo tlam leh anăn mâo aguah, jing hruê tal tlâo.
Aê Diê lač, “Brei mâo lu boh mngač hlăm anôk êhŏng ti adiê, čiăng bi kah hruê hŏng mlam; brei diñu jing mnơ̆ng yua bi êdah klei bi knăl, yan, hruê, leh anăn thŭn.
Wăt brei diñu jing lu boh mngač hlăm anôk êhŏng ti adiê čiăng mtrang lăn ala.” Snăn klei anăn jing mtam.
Aê Diê mjing dua boh mngač prŏng, boh mngač prŏng hĭn kiă êjai hruê, boh mngač điêt hĭn kiă êjai mlam. Ñu mjing wăt phung mtŭ mơh.
Aê Diê dưm diñu hlăm anôk êhŏng ti adiê pioh mtrang lăn ala,
čiăng kiă êjai hruê leh anăn mlam, leh anăn bi kah klei mngač mơ̆ng klei mmăt. Aê Diê ƀuh klei anăn jing jăk.
Mâo tlam leh anăn mâo aguah, jing hruê tal pă.
Aê Diê lač, “Brei êa mâo lu mnơ̆ng hdĭp, leh anăn brei čĭm phiơr ti dlông lăn ala hlăm anôk êhŏng ti adiê.”
Snăn Aê Diê hrih lu kan prŏng leh anăn lu mnơ̆ng hdĭp kpư̆ hiu hlăm êa lar êngŭm tui si mta diñu, leh anăn lu čĭm mâo siap tui si mta diñu. Aê Diê ƀuh klei anăn jing jăk.
Aê Diê hơêč hmưi kơ diñu, lač, “Brei diih mđai bi lar êngŭm, bi bŏ êa ksĭ, leh anăn brei čĭm bi lar êngŭm ti lăn ala.”
Mâo tlam leh anăn mâo aguah, jing hruê tal êma.
Aê Diê lač, “Brei lăn ala mâo mnơ̆ng hdĭp tui si mta diñu: hlô mnơ̆ng rông, mnơ̆ng êbat ban, leh anăn hlô dliê tui si mta diñu.” Snăn klei anăn jing mtam.
Aê Diê mjing hlô dliê ti lăn ala tui si mta diñu, leh anăn hlô mnơ̆ng rông tui si mta diñu, leh anăn jih jang mnơ̆ng êbat ban ti lăn tui si mta diñu. Aê Diê ƀuh klei anăn jing jăk.
Hlăk anăn Aê Diê lač, “Brei drei mjing mnuih tui si rup drei, msĕ si drei pô; leh anăn brei diñu kiă kriê kan hlăm êa ksĭ, čĭm hlăm adiê, hlô mnơ̆ng rông, jih jang hlô dliê tar ƀar lăn ala leh anăn jih jang mnơ̆ng êbat ban ti rŏng lăn ala.”
Snăn Aê Diê hrih mnuih tui si rup ñu pô; ñu hrih gơ̆ tui si rup Aê Diê pô, Ñu hrih digơ̆ êkei leh anăn mniê.
Aê Diê hơêč hmưi klei jăk jĭn kơ digơ̆ leh anăn lač kơ digơ̆, “Brei diih mâo anak leh anăn bi lar êngŭm, bi bŏ lăn ala, leh anăn brei diih jing khua kơ lăn ala; brei diih kiă kriê kan hlăm êa ksĭ, čĭm hlăm adiê, leh anăn jih jang mnơ̆ng hdĭp kpư̆ hiu ti lăn ala.”
Aê Diê lač, “Nĕ anei, kâo brei leh kơ diih tar ƀar lăn ala jih jang djam mâo mjeh leh anăn jih jang ana kyâo mâo boh hŏng mjeh; mnơ̆ng anăn srăng jing mnơ̆ng diih ƀơ̆ng huă.
Kơ jih jang hlô dliê ti lăn ala, kơ jih jang čĭm hlăm adiê, kơ jih jang mnơ̆ng êbat ban ti rŏng lăn ala, kơ jih jang mnơ̆ng mâo êwa klei hdĭp, kâo brei leh jih jang djam mtah jing mnơ̆ng diñu ƀơ̆ng.” Snăn klei anăn jing mtam.
Aê Diê ƀuh jih jang mnơ̆ng ñu mjing leh, leh anăn nĕ anei, diñu jing jăk snăk. Mâo tlam leh anăn mâo aguah, jing hruê tal năm.
Anei phung anak čô mơ̆ng tlâo čô anak Y-Nôê, Y-Sem, Y-Čam, leh anăn Y-Japhet, kkiêng êdei kơ êa lip.
Phung anak êkei Y-Japhet: Y-Gômer, Y-Magôk, Y-Madai, Y-Jawan, Y-Tubal, Y-Mêsek, leh anăn Y-Tiras.
Phung anak êkei Y-Gômer: Y-Askênas, Y-Ripat, leh anăn Y-Tôgarma.
Phung anak êkei Y-Jawan: Y-Êlisa, Y-Tarsis, Y-Kitim, leh anăn Y-Dôdanim.
Mơ̆ng phung anăn kbiă hriê phung ƀuôn sang bra hiu dôk hlăm čar hang êa ksĭ leh anăn ti plao êa ksĭ. Anăn jing phung anak êkei Y-Japhet hlăm čar diñu, grăp phung tui si klei diñu pô blŭ, tui si găp djuê diñu.
Phung anak êkei Y-Čam: Y-Kus, Y-Misram, Y-Put, leh anăn Y-Kanaan.
Phung anak êkei Y-Kus: Y-Sêba, Y-Hawila, Y-Sapta, Y-Rama, leh anăn Y-Saptêka. Phung anak êkei Y-Rama: Y-Sêba leh anăn Y-Dêdan.
Y-Kus jing ama kơ Y-Nimrôt. Ñu yơh jing sa čô jhŏng ktang tal êlâo ti lăn ala.
Ñu jing sa čô mnuih êgap mâo hing ang ti anăp Khua Yang. Kyuanăn yơh arăng lač, “Msĕ si Y-Nimrôt, mnuih êgap mâo hing ang ti anăp Khua Yang.”
Phŭn ƀuôn ala mtao ñu jing ƀuôn Ƀaƀel, ƀuôn Êrek, leh anăn ƀuôn Akat, jih jang ƀuôn anăn dôk hlăm ala čar Sinar.
Mơ̆ng čar anăn ñu nao kơ čar Asiri leh anăn mdơ̆ng ƀuôn prŏng Niniwơ, ƀuôn Rêhôbôt-Ir, ƀuôn Kala,
leh anăn ƀuôn Rêsen ti plah wah ƀuôn prŏng Niniwơ leh anăn ƀuôn Kala (ƀuôn Rêsen jing ƀuôn prŏng).
Y-Misram jing ama kơ Y-Ludim, Y-Anamim, Y-Lêhabim, Y-Naptuhim,
Y-Patrusim, Y-Kasluhim (mơ̆ng phung anăn yơh kbiă hriê phung Philistin), leh anăn Y-Kaptôrim.
Y-Kanaan mâo anak êkei, anăn gơ̆ Y-Sidôn, jing anak tal êlâo, leh anăn Y-Het,
leh anăn phung Jêbusit, phung Amôrit, phung Girgasit,
phung Hiwit, phung Arkit, phung Sinit,
phung Arwadit, phung Sêmarit, leh anăn phung Hamatit. Êdei tinăn phung găp djuê Kanaan bra dôk anôk mdê mdê.
Knông lăn phung Kanaan mă mơ̆ng ƀuôn Sidôn phă ƀuôn Gêrar truh ti ƀuôn Gasa leh anăn phă ƀuôn Sôdôm, ƀuôn Gômôrơ, ƀuôn Atma, leh anăn ƀuôn Sêbôim truh ti ƀuôn Lasa.
Anăn yơh phung anak êkei Y-Čam tui si djuê diñu, tui si klei diñu blŭ, hlăm čar diñu, tui si djuê ana diñu.
Y-Sem, pô jing aê phŭn kơ jih jang phung anak Y-Êber, leh anăn jing ayŏng Y-Japhet, mâo phung anak msĕ mơh.
Phung anak êkei Y-Sem: Y-Êlam, Y-Asur, Y-Arpaksat, Y-Lut, leh anăn Y-Aram.
Phung anak êkei Y-Aram: Y-Us, Y-Hul, Y-Gêter, leh anăn Y-Mas.
Y-Arpaksat jing ama kơ Y-Sêla, leh anăn Y-Sêla jing ama kơ Y-Êber.
Y-Êber mâo dua čô anak êkei: anăn sa čô Y-Pêlek, kyuadah hlăm ênuk ñu phung dôk ti lăn ala bi kah mbha; leh anăn anăn adei ñu jing Y-Jôktan.
Y-Jôktan jing ama kơ Y-Almôdat, Y-Sêlep, Y-Hasarmawet, Y-Jêra,
Y-Hadôram, Y-Usal, Y-Dikla,
Y-Ôbal, Y-Abimaêl, Y-Sêba,
Y-Ôphir, Y-Hawila, leh anăn Y-Jôbap; jih jang phung anăn jing anak êkei Y-Jôktan.
Čar diñu dôk mă mơ̆ng ƀuôn Mêsa phă čar Sêphar truh ti čar kngư ti ngŏ.
Anăn jing phung anak êkei Y-Sem tui si djuê diñu, tui si klei diñu blŭ, hlăm čar diñu, tui si djuê ana diñu.
Anăn yơh jing phung găp djuê phung anak êkei Y-Nôê tui si ênuk diñu, hlăm čar diñu. Mơ̆ng diñu yơh phung găp djuê bra hiu dôk hlăm lăn ala leh êa lip.
Hlăk anăn jih jang lăn ala mâo knŏng sa mta klei blŭ leh anăn boh blŭ msĕ.
Êjai phung mnuih nao phă ngŏ, diñu ƀuh lăn dap hlăm čar Sinar. Diñu dôk tinăn.
Diñu bi lač hdơ̆ng diñu, “Bơ drei, brei drei ngă lăn čeh leh anăn brei drei čuh bi khăng diñu hlăm pui.” Lăn čeh jing boh tâo kơ diñu leh anăn êa ƀlĭt ƀitumen jing mnơ̆ng bi đuôm.
Diñu lač, “Bơ drei, brei drei ngă sa boh ƀuôn prŏng, leh anăn sa boh sang êñan, kŏ ñu sô̆ ti adiê. Brei drei duah klei hing ang, huĭdah drei srăng klah đuĕ hiu tar ƀar lăn ala.”
Khua Yang trŭn čiăng dlăng ƀuôn leh anăn sang êñan phung anak mnuih mdơ̆ng leh.
Khua Yang lač, “Nĕ anei, diñu jing sa phung ƀuôn sang leh anăn diñu mâo sa mta klei blŭ. Anei jing knŏng kčưm kơ bruă diñu srăng ngă. Snăn amâo sui ôh diñu srăng dưi ngă jih jang bruă diñu mĭn čiăng ngă.
Bơ drei, brei drei trŭn leh anăn bi lŭk klei diñu blŭ, čiăng kơ diñu amâo dưi thâo săng ôh klei diñu blŭ hdơ̆ng diñu.”
Snăn Khua Yang bi bra đuĕ diñu mdê mdê ti rŏng lăn ala, leh anăn diñu lui hĕ klei mdơ̆ng ƀuôn prŏng anăn.
Kyuanăn arăng bi anăn ƀuôn prŏng anăn Ƀaƀel, kyuadah tinăn yơh Khua Yang bi lŭk klei blŭ phung lăn ala. Leh anăn mơ̆ng anăn yơh Khua Yang bi bra đuĕ hĕ diñu mdê mdê tar ƀar ti rŏng lăn ala.
Anei phung anak čô Y-Sem: Y-Sem dôk hdĭp sa êtuh thŭn leh anăn mâo anak, anăn gơ̆ Y-Arpaksat, dua thŭn êdei kơ êa lip.
Leh ñu mâo Y-Arpaksat, Y-Sem dôk hdĭp êma êtuh thŭn leh anăn lŏ mâo phung anak êkei leh anăn phung anak mniê.
Tơdah Y-Arpaksat dôk hdĭp tlâo pluh êma thŭn leh, ñu mâo anak, anăn gơ̆ Y-Sêla.
Leh ñu mâo Y-Sêla, Y-Arpaksat dôk hdĭp pă êtuh tlâo thŭn leh anăn lŏ mâo phung anak êkei leh anăn phung anak mniê.
Tơdah Y-Sêla dôk hdĭp tlâo pluh thŭn leh, ñu mâo anak, anăn gơ̆ Y-Êber.
Leh ñu mâo Y-Êber, Y-Sêla dôk hdĭp pă êtuh tlâo thŭn leh anăn lŏ mâo phung anak êkei leh anăn phung anak mniê.
Tơdah Y-Êber dôk hdĭp tlâo pluh pă thŭn leh, ñu mâo anak, anăn gơ̆ Y-Pêlek.
Leh ñu mâo Y-Pêlek, Y-Êber dôk hdĭp pă êtuh tlâo pluh thŭn, leh anăn lŏ mâo phung anak êkei leh anăn phung anak mniê.
Tơdah Y-Pêlek dôk hdĭp tlâo pluh thŭn leh, ñu mâo anak, anăn gơ̆ Y-Rêu.
Leh ñu mâo Y-Rêu, Y-Pêlek dôk hdĭp dua êtuh dua păn thŭn leh anăn lŏ mâo phung anak êkei leh anăn phung anak mniê.
Tơdah Y-Rêu dôk hdĭp tlâo pluh dua thŭn leh, ñu mâo anak, anăn gơ̆ Y-Sêruk.
Leh ñu mâo Y-Sêruk, Y-Rêu dôk hdĭp dua êtuh kjuh thŭn leh anăn lŏ mâo phung anak êkei leh anăn phung anak mniê.
Tơdah Y-Sêruk dôk hdĭp tlâo pluh thŭn leh, ñu mâo anak, anăn gơ̆ Y-Nahôr.
Leh ñu mâo Y-Nahôr, Y-Sêruk dôk hdĭp dua êtuh thŭn leh anăn lŏ mâo phung anak êkei leh anăn phung anak mniê.
Tơdah Y-Nahôr dôk hdĭp dua pluh dua păn thŭn leh, ñu mâo anak, anăn gơ̆ Y-Têra.
Leh ñu mâo Y-Têra, Y-Nahôr dôk hdĭp sa êtuh pluh dua păn thŭn leh anăn lŏ mâo phung anak êkei leh anăn phung anak mniê.
Tơdah Y-Têra dôk hdĭp kjuh pluh thŭn leh, ñu mâo phung anak, anăn digơ̆ Y-Abram, Y-Nahôr, leh anăn Y-Haran.
Anei phung anak čô Y-Têra: Y-Têra jing ama kơ Y-Abram, Y-Nahôr, leh anăn Y-Haran. Y-Haran jing ama kơ Y-Lot.
Y-Haran djiê êlâo kơ ama ñu Y-Têra hlăm čar arăng kkiêng kơ ñu, ti ƀuôn Ur, čar Kaldê.
Y-Abram leh anăn Y-Nahôr dôk mô̆. Anăn mô̆ Y-Abram jing H'Sarai; anăn mô̆ Y-Nahôr jing H'Milka, anak mniê Y-Haran, ama H'Milka leh anăn H'Iska.
H'Sarai jing mniê plao; ñu amâo mâo anak ôh.
Y-Têra mă anak êkei ñu Y-Abram leh anăn čô ñu Y-Lot anak êkei Y-Haran, leh anăn H'Sarai mtâo mniê ñu, mô̆ Y-Abram anak êkei ñu, leh anăn diñu kbiă mbĭt mơ̆ng ƀuôn Ur hlăm čar Kaldê čiăng nao kơ čar Kanaan. Ƀiădah diñu nao truh ti ƀuôn Čaran leh anăn dôk tinăn.
Hruê Y-Têra dôk hdĭp mâo dua êtuh êma thŭn, leh anăn Y-Têra djiê hlăm ƀuôn Čaran.
Khua Yang lač leh kơ Y-Abram, “Kbiă mơ̆ng čar ih, lui găp djuê ih leh anăn sang ama ih, nao kơ čar kâo srăng ktrâo brei kơ ih.
Kâo srăng brei ih jing sa găp djuê prŏng; kâo srăng brei klei jăk jĭn kơ ih; kâo srăng brei anăn ih mâo klei hing ang, leh anăn ih srăng jing klei jăk jĭn kơ phung mkăn.
Kâo srăng brei klei jăk jĭn kơ hlei pô brei klei jăk jĭn kơ ih; kâo srăng tăm pah kơ hlei pô tăm pah kơ ih; leh anăn hlăm ih jih jang găp djuê mnuih hlăm lăn ala srăng mâo klei jăk jĭn.”
Y-Abram đuĕ nao tui si Khua Yang lač leh kơ ñu, leh anăn Y-Lot nao mbĭt hŏng ñu. Y-Abram mâo kjuh pluh êma thŭn tơdah ñu kbiă mơ̆ng ƀuôn Čaran.
Y-Abram mă mô̆ ñu H'Sarai leh anăn Y-Lot anak adei ñu, leh anăn jih jang ngăn drăp diñu mâo, leh anăn wăt mnuih diñu mă ti ƀuôn Čaran. Diñu đuĕ nao kơ čar Kanaan. Snăn diñu truh leh kơ čar Kanaan.
Y-Abram găn čar anăn truh ti anôk Sičem, truh ti ana kyâo arăng kkuh mpŭ ti Môrê. Hlăk anăn phung Kanaan dôk hlăm čar anăn.
Khua Yang bi êdah ñu pô kơ Y-Abram leh anăn lač, “Kâo srăng brei čar anei kơ phung anak čô ih.” Snăn tinăn ñu mdơ̆ng sa boh knưl ngă yang kơ Khua Yang, pô bi êdah leh kơ ñu.
Mơ̆ng anôk anăn ñu đuĕ nao kơ čư̆ ti ngŏ ƀuôn Bêthel leh anăn mdơ̆ng sang čhiăm, mâo ƀuôn Bêthel ti yŭ leh anăn ƀuôn Ahi ti ngŏ. Ñu mdơ̆ng tinăn sa boh knưl ngă yang kơ Khua Yang leh anăn iêu wah lač kơ anăn Khua Yang.
Leh anăn Y-Abram hlŏng nao phă Dhŭng.
Ênuk anăn mâo klei ư̆ êpa hlăm čar anăn. Snăn Y-Abram trŭn nao kơ čar Êjip čiăng dôk êjai tinăn, kyuadah klei ư̆ êpa prŏng hlăm čar.
Tơdah ñu dơ̆ng mŭt hlăm čar Êjip, ñu lač kơ H'Sarai mô̆ ñu, “Nĕ anei, kâo thâo kơ ih jing mniê siam;
leh anăn phung Êjip srăng lač tơdah diñu ƀuh ih, ‘Mô̆ ñu yơh anei’; snăn diñu srăng bi mdjiê kâo. Ƀiădah diñu srăng lui ih dôk hdĭp.
Lač bĕ ih jing adei mniê kâo, snăn kơh arăng srăng ngă jăk kơ kâo kyua ih, leh anăn lui kâo dôk hdĭp kyua ih.”
Tơdah Y-Abram truh kơ čar Êjip, phung Êjip ƀuh mniê anăn siam snăk.
Tơdah phung khua Pharaôn ƀuh ñu, digơ̆ bi mni klei siam ñu ti anăp Pharaôn. Leh anăn arăng atăt ba mniê anăn kơ sang Pharaôn.
Ñu ngă jăk kơ Y-Abram kyua mniê anăn. Y-Abram mâo biăp, êmô, aseh dliê knô, phung dĭng buăl êkei, phung dĭng buăl mniê, aseh dliê ana, leh anăn aseh samô.
Ƀiădah Yêhôwa brei klei ruă tưp prŏng kơ Pharaôn leh anăn sang ñu kyua H'Sarai mô̆ Y-Abram.
Snăn Pharaôn iêu Y-Abram leh anăn lač, “Ya klei ih ngă kơ kâo? Si ngă ih amâo hưn kơ kâo ñu jing mô̆ ih lĕ?
Si ngă ih lač, ‘Ñu jing adei mniê kâo’? Snăn yơh kâo mă ñu jing mô̆ kâo leh. Ară anei, nĕ anei mô̆ ih; mă ñu leh anăn đuĕ bĕ ih.”
Pharaôn yua phung mnuih suôt ñu đuĕ nao, wăt mô̆ ñu, leh anăn jih jang mnơ̆ng ñu mâo.
Y-Abram đuĕ mơ̆ng čar Êjip đĭ nao kơ krĭng Dhŭng, ñu, mbĭt hŏng mô̆ ñu, leh anăn jih jang mnơ̆ng ñu mâo, Y-Lot mbĭt hŏng ñu.
Y-Abram jing mdrŏng snăk, mâo lu hlô mnơ̆ng rông, prăk leh anăn mah.
Ñu hiu mơ̆ng krĭng Dhŭng truh kơ ƀuôn Bêthel, truh ti anôk ñu mdơ̆ng sang čhiăm mphŭn êlâo ti plah wah ƀuôn Bêthel leh anăn ƀuôn Ahi,
ti anôk ñu mdơ̆ng sa boh knưl ngă yang êlâo dih. Tinăn Y-Abram iêu wah lač kơ anăn Khua Yang.
Y-Lot, pô hiu mbĭt hŏng Y-Abram, mâo msĕ mơh lu biăp, êmô, leh anăn sang čhiăm,
čar anăn amâo mâo djăp anôk ôh kơ diñu dôk mbĭt, kyuadah mnơ̆ng diñu lu đei tơl diñu amâo dưi dôk mbĭt.
Mâo klei bi msao hdơ̆ng phung mgăt êmô biăp Y-Abram leh anăn phung mgăt êmô biăp Y-Lot. Hlăk anăn phung Kanaan leh anăn phung Pêrisit ăt dôk hlăm čar.
Y-Abram lač kơ Y-Lot, “Kâo kwưh kơ ih, đăm brei mâo ôh klei bi msao kâo hŏng ih, leh anăn phung mgăt êmô biăp kâo hŏng phung mgăt êmô biăp ih; kyuadah drei jing ayŏng adei.
Amâo djŏ hĕ mâo jih čar ti anăp ih? Bi ktlah bĕ ih pô mơ̆ng kâo; tơdah ih mă tĭng điâo, kâo srăng nao tĭng hnuă; amâodah tơdah ih mă tĭng hnuă, kâo srăng nao tĭng điâo.”
Y-Lot kngưr ală dlăng kơ jih lăn dap êa krông Yurdan truh kơ Ƀuôn Sôar, djăp anôk mâo êa sơăi, jing msĕ si war djam Khua Yang, msĕ si čar Êjip. Ka Khua Yang bi rai ôh ƀuôn Sôdôm leh anăn ƀuôn Gômôrơ.
Snăn Y-Lot ruah kơ ñu pô jih Lăn Dap êa krông Yurdan, leh anăn ñu nao phă ngŏ. Snăn yơh diñu bi ktlah.
Y-Abram dôk hlăm čar Kanaan. Y-Lot dôk hlăm ƀuôn prŏng hlăm Lăn Dap, leh anăn ñu bi mđuĕ anôk sang čhiăm ñu nao truh ti ƀuôn Sôdôm.
Phung mnuih ƀuôn Sôdôm măk ƀai leh anăn ngă soh prŏng snăk hŏng Yêhôwa.
Leh Y-Lot bi ktlah mơ̆ng ñu, Yêhôwa lač kơ Y-Abram, “Kngưr ală ih, leh anăn mơ̆ng anôk ih dôk, dlăng phă dưr, phă dhŭng, phă ngŏ, leh anăn phă yŭ;
jih jang lăn ih ƀuh kâo srăng brei kơ ih leh anăn kơ phung anak čô ih hlŏng lar.
Kâo srăng brei phung anak čô ih jing lu msĕ si ƀruih lăn. Snăn tơdah arăng dưi yap ƀruih lăn, arăng dưi mơh yap phung anak čô ih.
Kgŭ bĕ ih, êbat hiu tar ƀar čar anei, kyuadah kâo srăng brei čar anei kơ ih.”
Y-Abram bi mđuĕ anôk sang čhiăm ñu, leh anăn nao dôk ti đang kyâo ti Mamrê, giăm ƀuôn Hêbron; leh anăn ñu mdơ̆ng tinăn sa boh knưl ngă yang kơ Khua Yang.
Hlăk ênuk Y-Amraphel mtao čar Sinar, Y-Ariôk mtao ƀuôn Êlasar, Y-Kêdôr-Lômer mtao ƀuôn Êlam, leh anăn Y-Tidal mtao ƀuôn Gôim,
phung mtao anăn bi blah hŏng Y-Bêra mtao ƀuôn Sôdôm, Y-Birsa mtao ƀuôn Gômôrơ, Y-Sinap mtao ƀuôn Atma, Y-Sêmêber mtao ƀuôn Sêbôim, leh anăn mtao ƀuôn Bêla (jing ƀuôn Sôar).
Jih jang phung anei bi kƀĭn hlăm tlung Siđim (jing Êa Ksĭ Djiê).
Êjai pluh dua thŭn diñu mŭt mtao Y-Kêdôr-Lômer, ƀiădah thŭn pluh tlâo diñu ngă klei bi kdơ̆ng.
Thŭn pluh pă Y-Kêdôr-Lômer nao mbĭt hŏng phung mtao tĭng kơ ñu, leh anăn diñu bi blah dưi hŏng phung Rêpham ti ƀuôn Astarôt-Karnam, hŏng phung Susim ti ƀuôn Ham, hŏng phung Êmim ti ƀuôn Sawê-Kiriatham,
leh anăn hŏng phung Hôrit hlăm čư̆ Sêir, truh ti Êl-Paran ti knông lăn ti kdrăn tač.
Leh anăn diñu wĭt mơ̆ng anăn leh anăn truh ti ƀuôn Ênmispat (jing ƀuôn Kadês), leh anăn diñu bi blah dưi hŏng jih čar phung Amalek leh anăn hŏng phung Amôrit dôk ti ƀuôn Hasasôn-Tamar.
Hlăk anăn mtao ƀuôn Sôdôm, mtao ƀuôn Gômôrơ, mtao ƀuôn Atma, mtao ƀuôn Sêbôim, leh anăn mtao ƀuôn Bêla (jing ƀuôn Sôar) nao leh anăn dăp kahan diñu kơ klei bi blah hlăm Tlung Siđim
hŏng Y-Kêdôr-Lômer mtao ƀuôn Êlam, Y-Tidal mtao ƀuôn Gôim, Y-Amraphel mtao čar Sinar, leh anăn Y-Ariôk mtao ƀuôn Êlasar, pă čô mtao bi blah hŏng êma čô.
Mâo hlăm Tlung Siđim lu ƀăng êa ƀlĭt ƀitumen. Mtao ƀuôn Sôdôm leh anăn mtao ƀuôn Gômôrơ đuĕ leh anăn lĕ hlăm ƀăng anăn leh anăn phung tlâo čô mtao mkăn đuĕ nao kơ čư̆.
Phung dưi mă jih ngăn drăp ƀuôn Sôdôm leh anăn ƀuôn Gômôrơ, wăt jih mnơ̆ng diñu ƀơ̆ng huă, leh anăn đuĕ nao.
Diñu mă msĕ mơh Y-Lot anak adei Y-Abram mbĭt hŏng jih ngăn drăp gơ̆, pô anăn dôk ti ƀuôn Sôdôm.
Sa čô tlaih đuĕ hriê hưn kơ Y-Abram, mnuih Hêbrơ. Y-Abram dôk ti đang kyâo Y-Mamrê, mnuih Amôrit, ayŏng adei hŏng Y-Êskôl leh anăn Y-Aner. Phung anei bi mguôp hŏng Y-Abram.
Tơdah Y-Abram hmư̆ kơ anak adei ñu jing mnă leh, ñu atăt ba tlâo êtuh pluh sa păn čô ñu bi hriăm leh, phung kkiêng leh hlăm sang ñu, leh anăn tiŏ phung roh truh ti ƀuôn Dan.
Êjai mlam Y-Abram bi mbha phung mnuih ñu, ksŭng mblah leh anăn dưi hŏng phung roh anăn, leh anăn tiŏ phung anăn truh ti ƀuôn Hôba phă dưr ƀuôn Damas.
Ñu hrui mă jih jang ngăn drăp; ñu lŏ sua mơh Y-Lot anak adei ñu mbĭt hŏng ngăn drăp gơ̆, wăt phung mniê leh anăn phung mnuih mkăn.
Leh Y-Abram wĭt mơ̆ng klei dưi hŏng Y-Kêdôr-Lômer leh anăn phung mtao mkăn tĭng ñu, mtao ƀuôn Sôdôm kbiă nao bi tuôm hŏng Y-Abram ti Tlung Sawê (čiăng lač Tlung Mtao).
Y-Mêlkisadek mtao ƀuôn Salem djă ba mdơ̆ng kpŭng leh anăn kpiê. Y-Mêlkisadek jing khua ngă yang kơ Aê Diê, Pô Ti Dlông Hĭn.
Ñu hơêč hmưi kơ Y-Abram leh anăn lač, “Akâo kơ Aê Diê, Pô Ti Dlông Hĭn, Pô hrih adiê leh anăn lăn ala hơêč hmưi kơ Y-Abram.
Leh anăn mpŭ mni kơ Aê Diê, Pô Ti Dlông Hĭn,+ Pô jao leh phung roh ih hlăm kngan ih.” Leh anăn Y-Abram brei kơ Y-Mêlkisadek sa kdrêč hlăm pluh jih mnơ̆ng ñu plah mă leh.
Mtao ƀuôn Sôdôm lač kơ Y-Abram, “Brei phung mnuih kơ kâo leh anăn mă ngăn drăp kơ ih pô.”
Ƀiădah Y-Abram lač kơ mtao ƀuôn Sôdôm, “Kâo yơr kngan kat asei leh kơ Khua Yang Aê Diê, Pô Ti Dlông Hĭn, pô hrih adiê leh anăn lăn ala,
kâo amâo srăng mă ôh sa aruăt mrai amâodah sa aruăt klei kă klĭt juă, amâodah sa mta dŏ ih, huĭdah ih lač, ‘Kâo yơh bi mdrŏng Y-Abram.’
Kâo srăng mă knŏng mnơ̆ng phung hlăk ai ƀơ̆ng leh, leh anăn phung mnuih nao mbĭt hŏng kâo: Y-Aner, Y-Êskôl, leh anăn Y-Mamrê brei diñu mă yơh mnơ̆ng bi mbha kơ diñu.”
Leh klei anăn Khua Yang blŭ kơ Y-Abram hlăm klei bi ƀuh, “Đăm huĭ ôh, Ơ Y-Abram. Kâo jing khil ih, leh anăn klei mưn ih srăng jing prŏng êdi.”
Ƀiădah Y-Abram wĭt lač, “Ơ Khua Yang Aê Diê, ya mnơ̆ng ih srăng brei kơ kâo lĕ? Kyuadah kâo ka mâo anak ôh, leh anăn Y-Êliêser mơ̆ng ƀuôn Damas jing pô dưn ngăn hlăm sang kâo.”
Y-Abram lŏ lač, “Nĕ anei, ih amâo tuôm brei anak kơ kâo ôh, leh anăn sa čô hlŭn kkiêng hlăm sang kâo srăng jing pô dưn ngăn kâo.”
Leh anăn Khua Yang lač kơ ñu snei, “Mnuih anăn amâo srăng jing pô dưn ngăn ih ôh, ƀiădah anak êkei mơ̆ng tian prôč ih pô srăng jing pô dưn ngăn ih.”
Ñu atăt ba Y-Abram kơ tač leh anăn lač, “Kngưr ală ih phă adiê leh anăn yap mtŭ tơdah ih dưi.” Leh anăn Ñu lač kơ gơ̆, “Msĕ snăn yơh anak čô ih srăng jing.”
Y-Abram đăo kơ Khua Yang, leh anăn Ñu yap klei anăn jing klei kpă ênô kơ Y-Abram.
Ñu lač kơ gơ̆, “Kâo jing Khua Yang, pô atăt ba ih kbiă mơ̆ng ƀuôn Ur čar Kaldê čiăng brei čar anei kơ ih yơh.”
Gơ̆ lač, “Ơ Khua Yang Aê Diê si kâo srăng thâo kơ kâo srăng mâo čar anei?”
Ñu lač kơ Y-Abram, “Mă brei kơ kâo sa drei êmô ana mâo tlâo thŭn, sa drei bê ana mâo tlâo thŭn, sa drei biăp knô mâo tlâo thŭn, sa drei mgăm, leh anăn sa drei êđai ktrâo.”
Y-Abram mă jih jang mnơ̆ng anăn, blah krah leh anăn dưm mnơ̆ng ñu blah anăn bi tlă anăp mbĭt; ƀiădah ñu amâo blah ôh čĭm čap.
Phung grư̆ ak trŭn hriê ti mnơ̆ng djiê anăn, ƀiădah Y-Abram tăm hĕ diñu đuĕ.
Leh yang hruê mrâo lĕ, Y-Abram pĭt êdi; leh anăn nĕ anei, mâo klei huĭ prŏng leh anăn klei mmăt tĭt truh kơ ñu.
Khua Yang lač kơ Y-Abram, “Brei ih thâo sĭt nik kơ phung anak čô ih srăng dôk hlăm čar amâo djŏ čar diñu pô ôh; diñu srăng jing hlŭn kơ phung anăn, leh anăn phung anăn srăng ktư̆ juă diñu êjai pă êtuh thŭn.
Ƀiădah kâo srăng bi kmhal phung găp djuê diñu mă bruă anăn; leh anăn êdei tinăn diñu srăng kbiă hŏng lu ngăn drăp.
Ƀiădah ih srăng nao dôk mbĭt hŏng phung aê ih hŏng klei êđăp ênang. Arăng srăng dơr ih leh ih mduôn jŏk.
Ti ênuk tal pă phung anak čô ih srăng lŏ wĭt tinei, kyuadah klei wê phung Amôrit ka ênŭm ôh.”
Leh yang hruê lĕ mâo klei mmăt, nĕ anei mâo kpur pui ƀlĕ săp leh anăn mâo pui arôk găn ti plah wah kdrêč hlô blah anăn.
Hlăm hruê anăn Khua Yang ngă klei bi mguôp hŏng Y-Abram, lač, “Kâo srăng brei čar anei kơ phung anak čô ih, dơ̆ng mơ̆ng êa krông čar Êjip truh ti êa krông prŏng, êa krông Ơprat,
čar phung Kênit, phung Kênisit, phung Katmônit,
phung Hitit, phung Pêrisit, phung Rêpham,
phung Amôrit, phung Kanaan, phung Girgasit, leh anăn phung Jêbusit.”
H'Sarai, mô̆ Y-Abram amâo tuôm kkiêng anak ôh kơ ñu. Gơ̆ mâo sa čô dĭng buăl mniê Êjip, anăn ñu H'Agar.
H'Sarai lač kơ Y-Abram, “Nĕ anei, Khua Yang mjing kâo mniê plao; nao bĕ, dôk hŏng dĭng buăl mniê kâo; năng ai kâo srăng mâo phung anak mơ̆ng ñu.” Y-Abram gưt asăp H'Sarai.
Leh Y-Abram dôk pluh thŭn hlăm čar Kanaan, H'Sarai mô̆ ñu mă H'Agar dĭng buăl gơ̆, mniê Êjip, leh anăn brei mniê anăn jing mô̆ kơ ung gơ̆ Y-Abram.
Y-Abram nao dôk hŏng H'Agar, leh anăn gơ̆ ba tian. Tơdah H'Agar ƀuh ñu ba tian leh, ñu bi êmut kơ khua mniê ñu.
Leh anăn H'Sarai lač kơ Y-Abram, “Brei klei hêñ kâo lĕ kơ ih. Kâo jao brei dĭng buăl mniê kâo hlăm đah da ih, leh anăn tơdah ñu ƀuh ñu ba tian leh, ñu bi êmut kơ kâo. Akâo kơ Khua Yang phat kđi kâo hŏng ih.”
Ƀiădah Y-Abram wĭt lač kơ H'Sarai, “Nĕ anei, ih jing khua kơ dĭng buăl mniê ih. Ngă bĕ kơ gơ̆ tui si ih mĭn jăk.” H'Sarai ngă jhat kơ gơ̆, leh anăn gơ̆ đuĕ mơ̆ng ƀô̆ mta H'Sarai.
Dĭng buăl jăk Khua Yang ƀuh gơ̆ ti akŏ êa hlăm kdrăn tač, akŏ êa anăn ti djiêu êlan nao kơ čar Sur.
Dĭng buăl jăk lač, “Ơ H'Agar, dĭng buăl mniê H'Sarai, mơ̆ng ih hriê, leh anăn ti ih nao?” Gơ̆ wĭt lač, “Kâo đuĕ mơ̆ng ƀô̆ mta H'Sarai, khua mniê kâo.”
Dĭng buăl jăk Khua Yang lač kơ gơ̆, “Wĭt bĕ kơ khua mniê ih leh anăn gưt kơ ñu.”
Dĭng buăl jăk Khua Yang lač kơ gơ̆, “Kâo srăng bi lar phung anak čô ih tơl arăng amâo dưi yap ôh.”
Dĭng buăl jăk Khua Yang lač kơ gơ̆, “Nĕ anei, ih ba tian leh; ih srăng kkiêng kơ sa čô anak êkei. Leh anăn ih srăng bi anăn ñu Y-Ismaêl, kyuadah Khua Yang hmư̆ leh klei knap ih.
Ñu srăng jing msĕ si sa drei aseh dliê; ñu srăng duah ngă kơ jih jang mnuih, leh anăn jih jang mnuih srăng duah ngă kơ ñu, leh anăn ñu srăng dôk mdê hŏng jih jang phung ayŏng adei ñu.”
H'Agar bi anăn kơ Khua Yang pô blŭ hŏng ñu anăn, “Ih jing Aê Diê Pô Ƀuh Kâo.” Kyuadah ñu lač, “Sĭt hĕ kâo ƀuh tinei pô ƀuh kâo?”
Snăn arăng bi anăn kbăng êa anăn Bêr-La-Hai-Rôi; ñu dôk ti plah wah ƀuôn Kadês leh anăn ƀuôn Bêret.
H'Agar kkiêng sa čô anak êkei kơ Y-Abram. Y-Abram bi anăn anak êkei H'Agar kkiêng kơ ñu Y-Ismaêl.
Hlăk H'Agar kkiêng kơ Y-Ismaêl, ñu mâo sa păn pluh năm thŭn leh.
Tơdah Y-Abram mâo dua păn pluh dua păn thŭn, Khua Yang bi êdah kơ Y-Abram, lač kơ ñu, “Kâo jing Aê Diê Pô Mâo Jih Klei Myang. Êbat bĕ ti anăp kâo leh anăn brei ih jing pô amâo mâo klei arăng dưi ƀuah ôh.
Kâo srăng ngă klei bi mguôp hŏng ih, leh anăn kâo srăng bi lar phung anak čô ih lu snăk.”
Y-Abram kŭp ƀô̆ ti lăn, leh anăn Aê Diê blŭ kơ ñu, lač,
“Nĕ anei, klei bi mguôp kâo ngă hŏng ih, ih srăng jing ama kơ lu phung găp djuê mnuih.
Arăng amâo srăng lŏ pia anăn ih Y-Abram ôh, ƀiădah anăn ih srăng jing Y-Abraham; kyuadah kâo mjing ih leh ama kơ lu phung găp djuê mnuih.
Kâo srăng brei ih mâo lu anak čô, leh anăn kâo srăng bi kbiă phung găp djuê mnuih mơ̆ng ih, leh anăn phung mtao srăng kbiă mơ̆ng ih.
Kâo srăng bi kjăp klei bi mguôp kâo hŏng ih leh anăn hŏng phung anak čô ih kơ êdei hlăm jih jang ênuk diñu, jing klei bi mguôp hlŏng lar, čiăng jing Aê Diê kơ ih leh anăn kơ phung anak čô ih kơ êdei.
Jih čar Kanaan ih dôk ară anei, kâo srăng brei kơ ih leh anăn kơ phung anak čô ih kơ êdei, srăng jing dŏ diñu hlŏng lar; leh anăn kâo srăng jing Aê Diê diñu.”
Aê Diê lač kơ Y-Abraham, “Bi kơ ih, brei ih djă pioh klei kâo bi mguôp, ih leh anăn phung anak čô ih kơ êdei hlăm jih jang ênuk diñu.
Anei klei kâo bi mguôp brei ih djă pioh, klei bi mguôp kâo hŏng ih leh anăn hŏng phung anak čô ih kơ êdei: brei jih jang phung êkei diih tŭ klei khăt klĭt.
Brei diih khăt klĭt ti êdŭk dŏ mơiêk êkei diih, leh anăn klei anăn srăng jing klei bi knăl kơ klei bi mguôp kâo hŏng diih.
Brei diih khăt klĭt kơ grăp čô êkei ti hruê tal sa păn leh kkiêng kơ ñu. Brei diih ngă klei anei hlăm jih jang ênuk, đơ phung kkiêng hlăm sang, amâodah đơ phung arăng blei hŏng prăk mơ̆ng phung tue amâo jing anak ih pô ôh.
Arăng srăng khăt klĭt hlei pô kkiêng hlăm sang ih leh anăn hlei pô arăng blei hŏng prăk. Snăn klei kâo bi mguôp srăng bi êdah hlăm asei mlei ih jing klei bi mguôp hlŏng lar.
Grăp čô êkei amâo mâo klei khăt klĭt hlăm asei mlei ñu ôh arăng srăng bi luč hĕ ñu mơ̆ng phung ƀuôn sang ñu; ñu gao leh klei kâo bi mguôp.”
Aê Diê lač kơ Y-Abraham, “Bi kơ H'Sarai mô̆ ih, ih amâo srăng lŏ pia anăn ñu H'Sarai ôh, ƀiădah anăn ñu srăng jing H'Sara.
Kâo srăng brei klei jăk jĭn kơ ñu, leh anăn kâo srăng brei ñu kkiêng sa čô anak êkei kơ ih. Kâo srăng brei klei jăk jĭn kơ ñu; ñu srăng jing amĭ kơ lu phung găp djuê mnuih; phung mtao kơ phung găp djuê srăng kbiă mơ̆ng ñu.”
Leh anăn Y-Abraham kŭp ƀô̆ ti lăn. Ñu tlao, lač hlăm ai tiê ñu, “Dưi mơ̆ sa čô êkei mâo leh sa êtuh thŭn kkiêng sa čô anak? Dưi mơ̆ H'Sara ba tian, pô mâo leh dua păn pluh thŭn?”
Y-Abraham lač kơ Aê Diê, “Ơ, brei Y-Ismaêl dôk hdĭp ti anăp ih.”
Aê Diê lač, “Hơăi, ƀiădah H'Sara mô̆ ih srăng kkiêng sa čô anak êkei kơ ih, leh anăn brei ih bi anăn ñu Y-Isăk; kâo srăng bi kjăp klei kâo bi mguôp hŏng ñu jing klei bi mguôp hlŏng lar kơ phung anak čô ñu kơ êdei.
Bi kơ Y-Ismaêl, kâo hmư̆ klei ih lač leh. Nĕ anei, kâo srăng brei klei jăk jĭn kơ ñu, leh anăn kâo srăng bi lar phung anak čô ñu lu snăk. Ñu srăng jing ama kơ pluh dua čô anak mtao; leh anăn kâo srăng brei ñu jing sa găp djuê prŏng.
Ƀiădah klei kâo bi mguôp, kâo srăng bi kjăp hŏng Y-Isăk, pô H'Sara srăng kkiêng kơ ih hlăm yan anei thŭn êdei.”
Tơdah ñu ruê̆ blŭ hŏng Y-Abraham, Aê Diê đuĕ wĭt kơ dlông.
Leh anăn Y-Abraham mă Y-Ismaêl anak êkei ñu, wăt jih jang phung hlŭn arăng kkiêng leh hlăm sang ñu, leh anăn jih jang phung arăng blei hŏng prăk ñu, grăp čô êkei hlăm phung sang Y-Abraham, leh anăn ñu khăt klĭt digơ̆ hruê anăn mơh, tui si Aê Diê mtă kơ ñu leh.
Y-Abraham mâo dua păn pluh dua păn thŭn tơdah arăng khăt klĭt ñu.
Y-Ismaêl, anak êkei ñu mâo pluh tlâo thŭn tơdah arăng khăt klĭt gơ̆.
Hruê anăn mơh Y-Abraham leh anăn Y-Ismaêl anak êkei ñu tŭ klei khăt klĭt.
Leh anăn jih jang phung êkei kkiêng hlăm sang ñu, wăt phung arăng blei hŏng prăk mơ̆ng phung tue tŭ klei khăt klĭt sơăi mbĭt hŏng ñu.
Khua Yang bi êdah kơ Y-Abraham ti ana kyâo ti Mamrê, êjai ñu dôk gŭ ti ƀăng bhă mŭt sang čhiăm hlăk adiê mđiă.
Ñu kngưr ală dlăng leh anăn nĕ anei, mâo tlâo čô mnuih dôk dơ̆ng ti anăp ñu. Tơdah ñu ƀuh digơ̆, ñu êran nao bi tuôm hŏng digơ̆ mơ̆ng ƀăng bhă sang čhiăm leh anăn buôn kŭp ti lăn.
Ñu lač, “Ơ Khua Yang kâo, tơdah ih mơak hŏng kâo, đăm đuĕ ôh mơ̆ng kâo, dĭng buăl ih.
Kâo brei arăng mă ba êa ƀiă rao jơ̆ng diih, leh anăn mdei bĕ diih ti gŭ ana kyâo,
êjai kâo mă ba mnơ̆ng ƀơ̆ng huă čiăng lŏ bi mơai diih; leh anăn kơh diih dưi lŏ nao, kyua klei anăn diih hriê leh kơ kâo dĭng buăl diih.” Digơ̆ lač, “Ngă bĕ tui si ih lač leh.”
Y-Abraham ruăt mŭt hlăm sang čhiăm, lač kơ H'Sara, “Mkra djăl tlâo hnơ̆ng kpŭng ƀhĭ, mmai, leh anăn ngă bĕ ƀêñ.”
Y-Abraham êran mă ba sa drei êđai êmô mda leh anăn jăk, leh anăn brei kơ sa čô dĭng buăl ñu; pô anăn mkra čĭm mtam.
Ñu mă ba prăi ƀơr, êa ksâo êmô leh anăn čĭm êmô arăng mkra leh, mdơ̆ng kơ digơ̆. Êjai digơ̆ ƀơ̆ng, ñu pô dôk dơ̆ng ti djiêu digơ̆ ti gŭ ana kyâo.
Digơ̆ êmuh ñu, “Ti H'Sara mô̆ ih?” Ñu lŏ wĭt lač, “Nŏ tinăn, ñu dôk hlăm sang čhiăm.”
Sa čô hlăm phung digơ̆ lač, “Sĭt nik kâo srăng lŏ hriê kơ ih yan anei thŭn êdei, leh anăn H'Sara mô̆ ih srăng mâo sa čô anak êkei.” H'Sara dôk hmư̆ hlăm lam ti ƀăng bhă sang čhiăm ti tluôn Ñu.
Y-Abraham leh anăn H'Sara mduôn yuh leh, leh anăn H'Sara amâo lŏ ôh čang hmăng mâo anak ôh tui si bhiăn phung mniê.
H'Sara tlao hlăm ai tiê ñu, lač, “Kâo mduôn leh, leh anăn ung kâo mduôn mơh; si kâo lŏ dưi dôk hŏng ung kâo?”
Khua Yang lač kơ Y-Abraham, “Si ngă H'Sara tlao leh anăn lač, ‘Sĭt mơ̆ kâo srăng mâo sa čô anak tơdah kâo mduôn leh?’
Mâo mơ̆ sa mta klei dleh đei tơl Khua Yang amâo dưi ngă ôh? Tui si yan bi kčah leh kâo srăng lŏ hriê kơ ih thŭn êdei, leh anăn H'Sara srăng mâo sa čô anak êkei.”
Ƀiădah H'Sara hngah, lač, “Kâo amâo tuôm tlao ôh”, kyuadah gơ̆ huĭ. Ƀiădah Khua Yang lač “Hơăi, ih tlao leh yơh.”
Phung êkei anăn kgŭ dơ̆ng nao, leh anăn dlăng phă ƀuôn Sôdôm. Y-Abraham nao mbĭt, čiăng atăt diñu.
Khua Yang lač kơ ñu pô, “Kâo srăng mdăp mơ̆ kơ Y-Abraham si klei kâo srăng ngă?
Kyuadah Y-Abraham srăng jing sa phung găp djuê prŏng leh anăn ktang, leh anăn jih jang phung găp djuê hlăm lăn ala srăng mâo klei jăk jĭn hlăm ñu.
Hơăi, kyuadah kâo ruah ñu leh, čiăng kơ ñu mtă kơ phung anak ñu leh anăn kơ sang ñu kơ êdei, čiăng diñu djă pioh êlan Khua Yang hŏng klei ngă klei kpă ênô leh anăn klei djŏ, čiăng kơ Khua Yang dưi bi sĭt klei ñu ƀuăn leh kơ Y-Abraham.”
Leh anăn Khua Yang lač, “Kyuadah klei ur krao kčŭt kơ ƀuôn Sôđôm leh anăn ƀuôn Gômôrơ jing ktang leh anăn klei soh diñu prŏng snăk,
kâo srăng trŭn leh anăn dlăng thâodah diñu ngă jih tui si klei ur krao truh leh kơ kâo. Tơdah amâo djŏ snăn ôh, kâo srăng thâo.”
Phung êkei anăn đuĕ leh anăn nao phă ƀuôn Sôdôm. Ƀiădah Y-Abraham ăt dôk dơ̆ng ti anăp Khua Yang.
Y-Abraham nao giăm, lač, “Ih srăng bi rai mơ̆ phung kpă ênô mbĭt hŏng phung ƀai?
Bi tơdah mâo êma pluh čô kpă ênô hlăm ƀuôn anăn, ih srăng bi rai mơ̆ amâo pap brei ôh kơ anôk anăn kyua êma pluh čô kpă ênô hlăm anăn?
Ih amâo ngă snăn ôh, bi mdjiê phung kpă ênô mbĭt hŏng phung ƀai. Tơdah snăn klei truh kơ phung kpă ênô jing msĕ si klei truh kơ phung ƀai. Ih amâo ngă snăn ôh, hơăi. Amâo djŏ hĕ Khua Phat Kđi jih lăn ala srăng ngă klei djŏ?”
Khua Yang lač, “Tơdah kâo ƀuh hlăm ƀuôn Sôdôm êma pluh čô kpă ênô, kâo srăng pap brei kơ jih ƀuôn kyua diñu.”
Y-Abraham lŏ lač, “Nĕ anei, kâo, pô jing knŏng ƀruih lăn leh anăn hbâo, jhŏng blŭ kơ Khua Yang.
Bi tơdah kƀah êma čô hlăm êma pluh čô kpă ênô anăn? Kyua kƀah êma čô anăn ih srăng bi rai mơ̆ jih ƀuôn?” Leh anăn Khua Yang lač, “Kâo amâo srăng bi rai ƀuôn ôh tơdah kâo ƀuh tinăn pă pluh êma čô kpă ênô.”
Gơ̆ lŏ lač kơ Ñu sa bliư̆, “Bi tơdah srăng mâo pă pluh čô tinăn?” Leh anăn Khua Yang lač, “Kâo amâo srăng ngă ôh, kyua phung pă pluh čô anăn.”
Gơ̆ lač, “Ơ, đăm brei Khua Yang ăl, leh anăn kâo srăng blŭ. Bi tơdah srăng mâo tlâo pluh čô tinăn?” Khua Yang lač, “Kâo amâo srăng ngă ôh tơdah kâo ƀuh tlâo pluh čô tinăn.”
Gơ̆ lač, “Nĕ anei, kâo lŏ jhŏng blŭ kơ Khua Yang. Bi tơdah srăng mâo dua pluh čô tinăn?” Khua Yang lač, “Kâo amâo srăng bi rai ƀuôn ôh kyua phung dua pluh čô anăn.”
Gơ̆ lač, “Ơ, đăm brei Khua Yang ăl ôh, leh anăn kâo srăng lŏ blŭ knŏng sa bliư̆. Bi tơdah srăng mâo pluh čô tinăn?” Ñu lač, “Kâo amâo srăng bi rai ƀuôn ôh kyua phung pluh čô anăn.”
Khua Yang đuĕ nao tơdah leh ruê̆ blŭ hŏng Y-Abraham, leh anăn Y-Abraham wĭt kơ anôk gơ̆.
Ti tlam dua čô dĭng buăl jăk anăn truh ti ƀuôn Sôdôm; hlăk anăn Y-Lot dôk gŭ ti ƀăng jang ƀuôn. Tơdah Y-Lot ƀuh digơ̆, ñu kgŭ čiăng bi tuôm hŏng digơ̆, leh anăn ñu kŭp ƀô̆ ti lăn.
Ñu lač, “Nĕ anei, Ơ phung khua kâo ơi, kâo kwưh kơ diih weh bĕ, mŭt đăm hlăm sang kâo, dĭng buăl diih. Rao bĕ jơ̆ng diih, leh anăn aguah ưm mgi diih dưi kgŭ leh anăn lŏ êbat.” Digơ̆ lŏ wĭt lač, “Ơ ơh, hmei srăng dôk hlăm êlan mlam anei.”
Y-Lot mtrŭt snăk digơ̆; tơl digơ̆ weh mŭt hlăm sang ñu. Ñu mkra kơ digơ̆ sa klei ƀơ̆ng huă, ñu ăm kpŭng amâo mâo kpei ôh, leh anăn digơ̆ huă ƀơ̆ng.
Ka diñu đih ôh, phung êkei ƀuôn sang ƀuôn Sôdôm wang jŭm sang, phung hlăk ai wăt phung mduôn, jih jang mnuih ƀuôn sang.
Diñu iêu Y-Lot leh anăn lač kơ gơ̆, “Ti phung êkei hriê leh ti sang ih mlam anei? Atăt digơ̆ kơ hmei čiăng kơ hmei dưi thâo kral digơ̆.”
Y-Lot kbiă nao kơ diñu leh anăn kđăl ƀăng bhă ti tluôn ñu.
Ñu lač, “Kâo kwưh kơ diih, Ơ phung ayŏng adei, đăm ngă klei ƀai anăn ôh.
Nĕ anei, kâo mâo dua čô anak mniê ka tuôm hŏng êkei hruê ôh; kâo srăng atăt diñu kơ diih, leh anăn brei diih ngă kơ diñu tui si diih čiăng. Ƀiădah đăm diih ngă ôh kơ phung êkei anăn, kyuadah digơ̆ hriê jưh kđap hlăm sang kâo.”
Phung anăn lač, “Ñăk bĕ ih. Ih jing knŏng sa čô tue, ƀiădah ih čiăng jing pô phat kđi. Snăn hmei srăng ngă jhat kơ ih lu hĭn kơ diñu.” Leh anăn diñu klư̆ Y-Lot hŏng klei ktang. Diñu nao giăm čiăng bi mčah ƀăng bhă.
Ƀiădah phung êkei dôk hlăm sang Y-Lot anăn yơr kngan ktŭng Y-Lot mŭt hlăm sang hŏng digơ̆, leh anăn kđăl ƀăng bhă.
Digơ̆ bi bum ală phung mnuih ti ƀăng bhă sang, phung điêt wăt prŏng, tơl diñu amâo thâo ƀuh duah ƀăng bhă.
Phung êkei anăn lač kơ Y-Lot, “Ih lŏ mâo pô mkăn tinei mơ̆? Mtâo êkei, phung anak êkei, phung anak mniê, amâodah hlei pô ih mâo hlăm ƀuôn anei, bi kbiă diñu mơ̆ng anei,
kyuadah hmei dơ̆ng bi rai anôk anei, kyuadah klei ur krao kčŭt kơ phung ƀuôn sang jing prŏng ti anăp Khua Yang; leh anăn Yêhôwa tiŏ hmei hriê čiăng bi rai ƀuôn.”
Snăn Y-Lot kbiă nao lač kơ phung mtâo êkei ñu, phung êkei bi čuôp leh hŏng phung anak mniê ñu, “Kgŭ bĕ diih, đuĕ mơ̆ng anôk anei; kyuadah Khua Yang srăng bi rai ƀuôn anei.” Ƀiădah phung mtâo êkei ñu mĭn kơ Y-Lot blŭ hlăp kơ diñu.
Aguah ưm phung dĭng buăl jăk mtrŭt Y-Lot, lač, “Kgŭ bĕ ih, mă mô̆ ih leh anăn dua čô anak mniê ih mâo tinei, huĭdah diih srăng rai luč hlăm klei bi kmhal ƀuôn anei.”
Ƀiădah ñu ngă ktrŏ; snăn phung mnuih anăn đoh ti kngan ñu, kngan mô̆ ñu, leh anăn kngan dua čô anak mniê ñu, kyuadah Yêhôwa pap kơ ñu. Digơ̆ atăt ba diñu ti êngao ƀuôn.
Tơdah digơ̆ atăt phung anăn kbiă leh, digơ̆ lač, “Đuĕ bĕ čiăng bi mtlaih klei hdĭp diih. Đăm dlăng phă tluôn ôh, kăn dôk rei hlăm jih anôk Lăn Dap; đuĕ kơ čư̆ huĭdah diih srăng rai luč.”
Y-Lot wĭt lač kơ digơ̆, “Ơ ơh, Ơ phung khua kâo.
Nĕ anei, kâo, dĭng buăl diih mâo leh klei pap ti anăp diih, leh anăn diih ngă leh klei jăk snăk kơ kâo hlăm klei diih bi mtlaih klei hdĭp kâo. Ƀiădah kâo amâo dưi đuĕ ti čư̆ ôh, huĭdah klei jhat hmao kâo leh anăn kâo djiê.
Nĕ anei, ƀuôn adih giăm leh anăn jing sa boh ƀuôn điêt; leh anăn kâo dưi đuĕ dăp tinăn. Ơ, brei kâo đuĕ dăp tinăn — ñu amâo jing ƀuôn điêt ôh hĕ? — snăn klei hdĭp kâo srăng tlaih.”
Ñu lač kơ Y-Lot, “Ơ, kâo tŭ mơh klei ih akâo anei, leh anăn kâo amâo srăng bi rai ôh ƀuôn ih lač anăn.
Ruăt bĕ ih, đuĕ tinăn; kyuadah kâo amâo dưi ngă sa mta klei ôh tơl ih truh tinăn.” Kyuanăn arăng pia ƀuôn anăn Sôar.
Yang hruê ƀlĕ leh tơdah Y-Lot truh ti ƀuôn Sôar.
Hlăk anăn Khua Yang brei hjan boh tâo pui leh anăn pui lĕ ti ƀuôn Sôdôm leh anăn ƀuôn Gômôrơ mơ̆ng Khua Yang hlăm adiê.
Ñu bi rai phung ƀuôn anăn leh anăn jih Lăn Dap, jih jang mnuih dôk hlăm phung ƀuôn anăn, wăt jih jang mnơ̆ng čăt mơ̆ng lăn.
Ƀiădah mô̆ Y-Lot wir dlăng kơ tluôn, leh anăn ñu jing sa ƀĕ kmeh hra.
Y-Abraham nao ưm aguah ti anôk ñu dôk êlâo ti anăp Khua Yang.
Ñu dlăng phă ƀuôn Sôdôm, ƀuôn Gômôrơ, leh anăn jih Lăn Dap. Nĕ anei, ñu ƀuh săp pui čar anăn đĭ msĕ si săp pui kpur prŏng.
Tơdah Aê Diê bi rai ƀuôn hlăm Lăn Dap, Aê Diê hdơr kơ Y-Abraham, leh anăn bi kbiă Y-Lot mơ̆ng krah klei bi rai anăn tơdah ñu bi rai ƀuôn Y-Lot dôk mphŭn dô.
Y-Lot đĭ nao mơ̆ng ƀuôn Sôar leh anăn dôk hlăm čư̆ mbĭt hŏng dua čô anak mniê ñu, kyuadah ñu huĭ dôk hlăm ƀuôn Sôar. Snăn ñu dôk hlăm ƀăng boh tâo mbĭt hŏng dua čô anak mniê ñu.
Amai khua lač kơ adei ñu, “Ama drei mduôn leh, leh anăn amâo lŏ mâo ôh êkei hlăm krĭng anei dưi dôk drei tui si klei bhiăn jih lăn ala.
Bơ drei, brei drei bi mnăm ama drei hŏng kpiê, leh anăn drei srăng đih hŏng ñu, čiăng kơ drei pioh djuê ñu.”
Diñu bi mnăm hĕ ama diñu hŏng kpiê mlam anăn. Amai khua nao đih hŏng ama ñu; ƀiădah Y-Lot amâo thâo ôh hbĭl ñu nao đih, kăn thâo rei hbĭl ñu kgŭ.
Si mgi amai khua lač kơ adei mda, “Kâo đih leh mlam mlei hŏng ama kâo. Brei drei lŏ bi mnăm ñu hŏng kpiê mlam mbloh, leh anăn ih srăng đih hŏng ñu, čiăng kơ drei dưi pioh djuê ama drei.”
Diñu lŏ bi mnăm ama diñu hŏng kpiê mlam anăn. Adei mda kgŭ leh anăn đih hŏng ama ñu, ƀiădah Y-Lot amâo thâo ôh hbĭl ñu nao đih, kăn thâo rei hbĭl ñu kgŭ.
Snăn yơh jih dua čô anak mniê Y-Lot ba tian hŏng ama diñu.
Amai khua kkiêng kơ sa čô anak êkei, leh anăn bi anăn gơ̆ Y-Môap; pô anăn jing ama kơ phung Môap truh kơ hruê anei.
Adei mda kkiêng kơ sa čô anak êkei mơh, leh anăn bi anăn gơ̆ Y-Ben-Ami; pô anăn jing ama kơ phung Amôn truh kơ hruê anei.
Snăn yơh bruă mjing adiê leh anăn lăn ala wăt jih jang mnơ̆ng hlăm diñu ruê̆ leh.
Ti hruê tal kjuh Aê Diê bi ruê̆ bruă ñu ngă leh, leh anăn ñu mdei hruê tal kjuh mơ̆ng jih bruă ñu ngă leh.
Snăn Aê Diê hơêč hmưi klei jăk jĭn kơ hruê tal kjuh leh anăn pioh brei gơ̆ jing hruê doh jăk, kyuadah hruê anăn Aê Diê mdei mơ̆ng jih bruă ñu hrih.
Anei yơh, klei mphŭn mâo kơ klei hrih adiê leh anăn lăn ala tơdah Aê Diê hrih diñu. Hlăk ênuk Khua Yang Aê Diê mjing lăn ala leh anăn adiê,
ka mâo mnơ̆ng čăt ôh hlăm tač ti lăn ala, kăn mâo ana djam čăt rei, kyuadah Khua Yang Aê Diê ka brei ôh êa hjan ti lăn ala, leh anăn ka mâo mnuih ngă lŏ hma ôh.
Ƀiădah mâo dhul đĭ mơ̆ng lăn leh anăn krih tar ƀar lăn ala.
Khua Yang Aê Diê mmuôn sa čô êkei hŏng ƀruih lăn; ñu ƀhur êwa klei hdĭp hlăm ƀăng adŭng gơ̆, leh anăn mnuih jing mngăt hdĭp.
Khua Yang Aê Diê pla war djam ti Êđen tĭng ngŏ, leh anăn ñu dưm tinăn mnuih ñu mmuôn leh.
Khua Yang Aê Diê brei čăt mơ̆ng lăn djăp mta ana kyâo siam dlăng leh anăn mâo boh ƀơ̆ng jăk, wăt ana kyâo klei hdĭp ti krah war djam, leh anăn ana kyâo klei thâo kral klei jăk hŏng klei jhat.
Sa hnoh êa krông đoh mơ̆ng Êđen čiăng bi msah war djam; dơ̆ng mơ̆ng anăn ñu bi ktlah jing pă bĭt hnoh.
Anăn hnoh tal sa jing Pisôn; hnoh anăn đoh dar jŭm čar Hawila, anôk mâo mah.
(Mah čar anăn doh; lŏ mâo msĕ mơh boh tâo yuôm bêdêlium leh anăn boh tâo yuôm ônik.)
Anăn hnoh tal dua jing Gihôn; hnoh anăn đoh dar jŭm čar Kus.
Anăn hnoh tal tlâo jing Tigris; ñu đoh nao tĭng ngŏ čar Asiri. Hnoh tal pă jing Ơprat.
Khua Yang Aê Diê dưm êkei anăn hlăm war djam Êđen brei ñu mkra leh anăn kiă kriê.
Khua Yang Aê Diê mtă kơ êkei anăn snei, “Ih dưi ƀơ̆ng boh jih jang ana kyâo hlăm war djam;
ƀiădah đăm ih ƀơ̆ng ôh boh ana kyâo klei thâo kral klei jăk hŏng klei jhat; kyuadah hruê ih ƀơ̆ng boh anăn ih srăng djiê sĭt nik.”
Khua Yang Aê Diê lač, “Amâo jăk ôh êkei anăn dôk hjăn; Kâo srăng mjing brei kơ ñu sa čô pô đru năng kơ ñu.”
Khua Yang Aê Diê mjing hŏng lăn jih jang hlô mnơ̆ng hlăm dliê leh anăn jih jang čĭm čap hlăm adiê. Ñu atăt ba mnơ̆ng anăn ti anăp êkei anăn čiăng thâo si gơ̆ srăng bi anăn jih jang diñu. Jih jang mnơ̆ng hdĭp djă pioh anăn diñu tui si êkei anăn bi anăn.
Êkei anăn bi anăn kơ jih jang hlô mnơ̆ng rông, kơ čĭm hlăm adiê, leh anăn kơ jih jang hlô hlăm dliê; ƀiădah amâo ƀuh ôh sa čô năng dưi jing pô đru gơ̆.
Snăn Khua Yang Aê Diê brei êkei anăn pĭt prŏng; êjai gơ̆ pĭt, ñu mă sa ƀĕ klang grưh, leh anăn lŏ bi msir hŏng kđeh anôk mă anăn.
Hŏng klang ñu mă mơ̆ng êkei anăn, Khua Yang Aê Diê mjing sa čô mniê, leh anăn ñu atăt ba gơ̆ kơ êkei anăn.
Leh anăn êkei anăn lač, “Ară anei mnuih anei jing klang mơ̆ng klang kâo, leh anăn kđeh mơ̆ng kđeh kâo; arăng srăng pia ñu ‘mniê’, kyuadah arăng mă ñu mơ̆ng êkei.”
Kyuanăn yơh êkei srăng lui amĭ ama ñu, leh anăn srăng dôk mbĭt hŏng mô̆ ñu, leh anăn diñu srăng jing sa kđeh.
Jih diñu dua, êkei leh anăn mô̆ ñu, dôk lưng mlŭn amâo mâo klei hêñ ôh.
Y-Abraham đuĕ mơ̆ng anăn nao phă Dhŭng. Ñu dôk ti plah wah ƀuôn Kadês leh anăn kdrăn tač Sur, leh anăn ñu dôk bhiâo ti ƀuôn Gêrar.
Bi kơ H'Sara mô̆ ñu, Y-Abraham lač, “Ñu jing adei mniê kâo.” Y-Abimêlek mtao ƀuôn Gêrar tiŏ arăng mă H'Sara.
Ƀiădah êjai mlam Aê Diê bi êdah hlăm klei êpei kơ Y-Abimêlek, leh anăn lač kơ ñu, “Nĕ anei, ih srăng djiê kyua mniê ih mă leh, kyuadah gơ̆ jing mô̆ arăng.”
Y-Abimêlek ka tuôm nao giăm gơ̆ ôh. Ñu lač, “Ơ Khua Yang, ih srăng bi rai mơ̆ găp djuê kpă ênô?
Amâo djŏ hĕ ñu pô lač kơ kâo, ‘Gơ̆ jing adei mniê kâo’? Leh anăn gơ̆ pô lač, ‘Ñu jing ayŏng kâo’. Kâo ngă leh klei anei hŏng ai tiê kpă leh anăn kngan amâo mâo soh ôh.”
Aê Diê lač kơ ñu hlăm klei êpei, “Sĭt nik kâo thâo hŏng ai tiê kpă ih ngă leh klei anei. Kâo mơh mgang, amâo brei ih ngă soh hŏng kâo ôh; kyua klei anăn kâo amâo brei ih ruêh gơ̆ ôh.
Snăn ară anei bi wĭt bĕ kơ êkei anăn mô̆ ñu, kyuadah ñu jing sa čô khua pô hưn êlâo. Ñu srăng wah lač kơ ih, leh anăn ih srăng dôk hdĭp. Ƀiădah tơdah ih amâo bi wĭt gơ̆ ôh, brei ih thâo ih srăng djiê sĭt nik, wăt jih jang mnuih hlăm sang ih.”
Y-Abimêlek kgŭ aguah ưm. Ñu iêu jih jang phung dĭng buăl ñu leh anăn hưn kơ digơ̆ jih klei anăn. Phung dĭng buăl ñu huĭ snăk.
Y-Abimêlek iêu Y-Abraham leh anăn lač kơ ñu, “Ya klei ih ngă leh kơ hmei? Ya klei soh kâo ngă leh hŏng ih tơl ih bi truh leh klei soh prŏng kơ kâo leh anăn kơ ƀuôn ala mtao kâo? Ih ngă leh kơ kâo klei arăng amâo bhiăn ngă ôh.”
Y-Abimêlek êmuh Y-Abraham, “Ya klei ih mĭn tơl ih ngă snăn lĕ?”
Y-Abraham lač, “Kyua kâo mĭn hlăm čar anei amâo tuôm mâo klei huĭ kơ Aê Diê ôh, leh anăn arăng srăng bi mdjiê kâo kyua mô̆ kâo.
Ƀiădah sĭt nik ñu jing adei mniê kâo, anak mniê ama kâo, ƀiădah amâo djŏ anak mniê amĭ kâo; leh anăn ñu jing mô̆ kâo leh.
Tơdah Aê Diê brei kâo đuĕ hiu kbưi mơ̆ng sang ama kâo, kâo lač kơ gơ̆, ‘Nĕ anei klei jăk ih srăng brei kơ kâo: hlăm djăp anôk drei nao, brei ih lač, ñu jing ayŏng kâo.’ ”
Y-Abimêlek mă lu biăp êmô, phung dĭng buăl êkei leh anăn phung dĭng buăl mniê, leh anăn brei digơ̆ kơ Y-Abraham, leh anăn bi wĭt mô̆ ñu H'Sara.
Y-Abimêlek lač, “Nĕ anei, čar kâo dôk ti anăp ih; dôk bĕ ti anôk ih čiăng.”
Ñu lač kơ H'Sara, “Nĕ anei, kâo brei kơ ayŏng ih sa êbâo klŏ prăk; prăk anăn srăng jing mnơ̆ng bi sĭt kơ ih jing ênuah ti anăp jih jang phung dôk mbĭt hŏng ih; leh anăn ti anăp jih jang mnuih arăng srăng yap ih ênuah.”
Y-Abraham wah lač kơ Aê Diê, leh anăn Aê Diê bi hlao Y-Abimêlek, mô̆ gơ̆, leh anăn phung dĭng buăl mniê gơ̆, leh anăn digơ̆ dưi lŏ kkiêng kơ anak.
Kyuadah Yêhôwa brei leh jih sang Y-Abimêlek jing plao kyua H'Sara mô̆ Y-Abraham.
Yêhôwa ngă jăk kơ H'Sara msĕ si ñu lač leh, leh anăn Yêhôwa brei kơ H'Sara klei ñu ƀuăn leh.
H'Sara ba tian leh anăn kkiêng sa čô anak êkei kơ Y-Abraham tơdah ñu mduôn, djŏ tui si thŭn Aê Diê blŭ leh kơ ñu.
Y-Abraham bi anăn Y-Isăk kơ anak êkei H'Sara kkiêng kơ ñu.
Y-Abraham khăt klĭt Y-Isăk anak êkei ñu ti hruê sa păn, tui si Aê Diê mtă leh kơ ñu.
Y-Abraham mâo sa êtuh thŭn leh tơdah H'Sara kkiêng kơ Y-Isăk anak êkei ñu.
H'Sara lač, “Aê Diê brei klei bi tlao kơ kâo; jih jang hlei pô hmư̆ srăng tlao mbĭt hŏng kâo.”
Ñu lŏ lač, “Hlei pô jhŏng lač kơ Y-Abraham kơ H'Sara srăng bi mam phung anak? Ƀiădah kâo kkiêng leh sa čô anak êkei kơ ñu tơdah ñu mduôn.”
Hđeh anăn hriê kơ prŏng leh anăn ñu lui mam. Y-Abraham ngă klei huă mnăm prŏng hruê Y-Isăk lui mam.
H'Sara ƀuh anak êkei H'Agar, pô mniê Êjip kkiêng kơ Y-Abraham, dôk hlăp, tlao mưč kơ anak êkei ñu Y-Isăk.
Snăn ñu lač Y-Abraham, “Suôt bĕ mniê hlŭn anei leh anăn anak êkei ñu; kyuadah anak êkei mniê hlŭn anei amâo srăng dưn ngăn ôh mbĭt hŏng Y-Isăk anak êkei kâo.”
Klei anăn bi ênguôt lu snăk kơ Y-Abraham kyua anak êkei ñu.
Ƀiădah Aê Diê lač kơ Y-Abraham, “Đăm ênguôt ôh kyua anak êkei leh anăn mniê hlŭn ih. Jih ya klei H'Sara lač kơ ih, gưt bĕ asăp ñu; kyuadah mơ̆ng Y-Isăk arăng srăng bi anăn phung anak čô ih.
Kâo srăng mjing mơh kơ anak êkei mniê hlŭn ih sa phung găp djuê, kyuadah ñu jing anak ih mơh.”
Snăn Y-Abraham kgŭ aguah ưm, mă kpŭng leh anăn sa giêt êa klĭt, brei kơ H'Agar leh anăn ñu dưm ti mra gơ̆. Ñu brei hđeh kơ gơ̆ leh anăn suôt brei gơ̆ đuĕ nao. H'Agar đuĕ nao leh anăn hiu rưng hlăm kdrăn tač Bêr-Sêba.
Tơdah êa hlăm giêt jih leh, ñu lui anak ñu ti gŭ ƀur kyâo.
Leh anăn ñu nao dôk gŭ kbưi ƀiă hŏng gơ̆, sa wang arăng mnah ƀrăm; kyuadah ñu lač, “Đăm brei kâo ƀuh ôh anak kâo djiê.” Êjai ñu dôk kbưi hŏng gơ̆ ñu ur hia.
Aê Diê hmư̆ asăp hđeh êdam hia, leh anăn dĭng buăl jăk Aê Diê iêu H'Agar mơ̆ng adiê, lač kơ ñu, “Si ngă ih rŭng răng, Ơ H'Agar? Đăm huĭ ôh, kyuadah Aê Diê hmư̆ leh asăp hđeh êdam ti anôk ñu dôk.
Kgŭ bĕ ih, rŭ anak ih, kmiêt ñu hlăm kngan; kyuadah kâo srăng brei ñu jing sa găp djuê prŏng.”
Aê Diê mblang ală H'Gar, leh anăn ñu ƀuh sa kbăng êa. Ñu nao djăt bŏ giêt, leh anăn bi mnăm anak ñu.
Aê Diê dôk mbĭt hŏng hđeh êdam anăn, leh anăn ñu hriê kơ prŏng. Ñu dôk hlăm kdrăn tač, leh anăn ñu jing pô knhăk mnah hna kmêč.
Ñu dôk hlăm kdrăn tač Paran; leh anăn amĭ ñu ruah sa čô mniê mơ̆ng čar Êjip jing mô̆ ñu.
Hlăk anăn Y-Abimêlek mbĭt hŏng khua kahan ñu Y-Pikôl lač kơ Y-Abraham, “Aê Diê dôk mbĭt hŏng ih hlăm jih bruă ih ngă.
Kyuanăn ară anei hin brei ih kat asei kơ kâo tinei hŏng anăn Aê Diê ih amâo srăng mplư kâo ôh, phung anak, čô, čĕ kâo kăn rei. Ƀiădah msĕ si kâo ngă jăk leh hŏng ih, brei ih srăng ngă jăk msĕ mơh hŏng kâo leh anăn kơ čar ih dôk jưh bhiâo anei.”
Y-Abraham lač, “Kâo kat asei.”
Y-Abraham ƀuah kơ Y-Abimêlek kyua klei phung dĭng buăl Y-Abimêlek plah mă sa boh kbăng êa.
Y-Abimêlek lač, “Kâo amâo thâo ôh hlei ngă klei anăn, kăn ih hưn kơ kâo rei, kăn kâo hmư̆ klei anei lei tơl hruê anei kâo thâo.”
Snăn Y-Abraham mă lu biăp leh anăn êmô leh anăn brei kơ Y-Abimêlek, leh anăn diñu dua ngă klei bi mguôp.
Y-Abraham mă dưm mdê kjuh drei êđai biăp ana.
Y-Abimêlek lač kơ Y-Abraham, “Si ngă ih dưm hĕ mdê kjuh drei êđai biăp ana anei?”
Y-Abraham lŏ lač, “Brei ih tŭ mơ̆ng kngan kâo kjuh drei êđai biăp ana anei, čiăng kơ ih jing pô hưn bi sĭt kơ kâo yơh klei leh kbăng êa anei.”
Kyuanăn arăng pia anôk anăn Bêr-Sêba, kyuadah tinăn yơh jih diñu dua kat asei.
Tơdah leh diñu ngă klei bi mguôp ti Bêr-Sêba, Y-Abimêlek leh anăn khua kahan ñu Y-Pikôl đuĕ wĭt kơ čar phung Philistin.
Y-Abraham pla sa ƀĕ ana kyâo tamarik ti Bêr-Sêba, leh anăn tinăn ñu iêu wah lač kơ anăn Yêhôwa, Aê Diê Pô Dôk Hdĭp Hlŏng Lar.
Y-Abraham dôk sui hruê hlăm čar phung Philistin.
Leh jih klei anăn Aê Diê lông dlăng Y-Abraham, leh anăn lač kơ ñu, “Ơ Y-Abraham.” Ñu lŏ lač, “Nĕ tinei kâo.”
Aê Diê lač, “Mă bĕ anak ih, anak ih mâo knŏng sa čô, Y-Isăk, pô ih khăp anăn; nao bĕ kơ čar Môria. Tinăn brei ih myơr ñu jing mnơ̆ng myơr čuh ti dlông sa boh čư̆ kâo srăng ktrâo kơ ih.”
Y-Abraham kgŭ aguah ưm, ñu să ưn aseh dliê ñu, leh anăn ñu mă mbĭt hŏng ñu dua čô phung dĭng buăl êkei ñu, wăt anak êkei ñu Y-Isăk. Ñu blah djuh pioh kơ mnơ̆ng myơr čuh, leh anăn kgŭ nao kơ anôk Aê Diê ktrâo leh kơ ñu.
Hruê tal tlâo Y-Abraham kngưr ală leh anăn ƀuh anôk anăn mơ̆ng kbưi.
Leh anăn Y-Abraham lač kơ phung dĭng buăl êkei ñu, “Dôk bĕ diih tinei mbĭt hŏng aseh dliê. Kâo leh anăn hđeh êdam srăng nao truh ti adih. Hmei srăng kkuh mpŭ leh anăn hmei lŏ hriê kơ diih.”
Y-Abraham mă djuh pioh kơ mnơ̆ng myơr čuh, dưm ti dlông mra Y-Isăk anak êkei ñu. Bi ñu djă pui leh anăn dhŏng. Jih diñu dua nao mbĭt.
Y-Isăk lač kơ Y-Abraham ama ñu, “Ơ ama!.” Y-Abraham wĭt lač, “Nĕ tinei kâo, dam ah.” Y-Isăk lač, “Nĕ tinei pui leh anăn djuh, ƀiădah ti lĕ êđai biăp pioh kơ mnơ̆ng myơr čuh?”
Y-Abraham wĭt lač, “Ơ dam, Aê Diê pô srăng brei êđai biăp pioh kơ mnơ̆ng myơr čuh.” Snăn jih diñu dua lŏ nao mbĭt.
Tơdah diñu truh ti anôk Aê Diê ktrâo leh kơ ñu, Y-Abraham mdơ̆ng tinăn knưl ngă yang, leh anăn ñu dăp djuh. Ñu kă Y-Isăk anak êkei ñu, leh anăn dưm gơ̆ ti dlông knưl ngă yang ti dlông djuh.
Y-Abraham yơr kngan ñu leh anăn mă dhŏng čiăng bi mdjiê anak ñu.
Ƀiădah dĭng buăl jăk Yêhôwa iêu ñu mơ̆ng adiê, lač, “Ơ Y-Abraham, Ơ Y-Abraham!” Y-Abraham wĭt lač, “Nĕ tinei kâo.”
Dĭng buăl jăk lač, “Đăm bi djŏ kngan ih ti hđeh êkei anăn ôh, kăn ngă sa mta klei kơ ñu rei; kyuadah ară anei hin kâo thâo ih huĭ mpŭ kơ Aê Diê, kyuadah ih amâo hơưi ôh anak ih kơ kâo, knŏng sa čô anăn.”
Y-Abraham kngưr dlăng, leh anăn nĕ anei, ti tluôn ñu mâo sa drei biăp knô đuôm hĕ ki hlăm pum kyâo. Y-Abraham nao mă biăp knô anăn leh anăn myơr gơ̆ jing mnơ̆ng myơr čuh hrô anak ñu.
Y-Abraham pia anôk anăn “Yêhôwa Jirê”; kyuanăn yơh arăng lač truh ti hruê anei, “Ti čư̆ Yêhôwa srăng mâo klei brei.”
Dĭng buăl jăk Yêhôwa iêu Y-Abraham mơ̆ng adiê lŏ sa bliư̆
leh anăn lač, “Kâo kat asei hŏng kâo pô, Yêhôwa lač, kyuadah ih ngă leh klei anei leh anăn amâo hơưi anak ih ôh, knŏng sa čô anăn,
kâo srăng brei klei jăk jĭn kơ ih, leh anăn kâo srăng bi lar phung anak čô ih msĕ si mtŭ hlăm adiê leh anăn msĕ si čuah ti hang êa ksĭ. Leh anăn phung anak čô ih srăng dưi hŏng phung roh diñu.
Jih jang phung găp djuê hlăm lăn ala srăng mâo klei jăk jĭn kyua phung anak čô ih, kyuadah ih gưt leh asăp kâo.”
Snăn Y-Abraham wĭt kơ phung dĭng buăl êkei ñu. Diñu kgŭ nao mbĭt kơ ƀuôn Bêr-Sêba; leh anăn Y-Abraham dôk ti ƀuôn Bêr-Sêba.
Leh jih klei anăn arăng hưn kơ Y-Abraham, lač, “Nĕ anei, H'Milka msĕ mơh kkiêng leh phung anak kơ Y-Nahôr, adei ih:
Y-Us anak kkiêng tal êlâo kơ ñu, Y-Bus adei gơ̆, Y-Kêmuêl ama Y-Aram,
Y-Kêset, Y-Hasô, Y-Pildas, Y-Jitlap, leh anăn Y-Bêthuel.”
Y-Bêthuel jing ama kơ H'Rêƀêka. Phung sa păn čô anei H'Milka kkiêng kơ Y-Nahôr adei Y-Abraham.
H'Ruma mô̆ hjŭng Y-Nahôr kkiêng phung anak mơh kơ Y-Nahôr, anăn digơ̆: Y-Têba, Y-Gaham, Y-Tahas, leh anăn Y-Maka.
H'Sara dôk hdĭp sa êtuh dua pluh kjuh thŭn; dŭm anăn yơh thŭn H'Sara dôk hdĭp.
H'Sara djiê ti ƀuôn Kiriat-Arba (anăn jing ƀuôn Hêbron) hlăm čar Kanaan. Y-Abraham nao mkra klei kơŭ kyăm leh anăn čŏk hia kơ H'Sara.
Y-Abraham kgŭ ti anăp atâo leh anăn lač kơ phung anak êkei Y-Het,
“Kâo jing mnuih tue leh anăn mnuih dôk bhiâo mbĭt hŏng phung diih. Brei kơ kâo sa anôk ngă msat hlăm čar diih, čiăng kơ kâo dưi dơr mnuih djiê kâo.”
Phung anak êkei Y-Het lŏ wĭt lač kơ Y-Abraham,
“Hmư̆ bĕ hmei, Ơ khua, ih jing sa čô khua prŏng ti krah hmei. Dơr mnuih djiê ih hlăm msat jăk hĭn phung hmei. Amâo mâo ôh sa čô hlăm phung hmei srăng hngah amâo brei ôh msat ñu kơ ih amâodah ngă klei dleh amâo brei ih dơr mnuih djiê ih.”
Y-Abraham kgŭ dơ̆ng leh anăn buôn ti anăp phung mnuih ƀuôn sang čar anăn, phung anak êkei Y-Het.
Ñu lač kơ digơ̆, “Tơdah diih mĭn jăk kâo dưi dơr mnuih djiê kâo mơ̆ng anăp ală kâo, hmư̆ bĕ kâo leh anăn akâo brei kơ kâo lăn Y-Êprôn anak êkei Y-Sôhar,
čiăng kơ ñu brei kơ kâo ƀăng čư̆ Makpêla, dŏ ñu ti roh hma ñu. Brei ñu čhĭ kơ kâo hŏng prăk ênŭm, snăn kơh kâo srăng mâo anôk msat jing dŏ kâo pô ti krah diih.”
Y-Êprôn dôk gŭ ti krah phung anak êkei Y-Het. Y-Êprôn lŏ wĭt lač kơ Y-Abraham ti anăp phung anak êkei Y-Het, ti anăp jih jang phung mŭt ti ƀăng jang ƀuôn ñu,
“Hơăi, khua kâo ah, hmư̆ bĕ kâo. Kâo brei kơ ih hma anăn, leh anăn kâo brei mơh kơ ih ƀăng čư̆ mâo tinăn. Kâo brei dŏ anăn kơ ih ti anăp phung anak mnuih ƀuôn sang kâo. Brei ih dơr mnuih djiê ih.”
Leh anăn Y-Abraham buôn ti anăp phung mnuih ƀuôn sang čar anăn.
Ñu blŭ kơ Y-Êprôn ti anăp phung mnuih ƀuôn sang čar anăn, lač, “Hmư̆ bĕ kâo, tơdah ih tŭ, kâo srăng brei ênoh hma anăn kơ ih. Mă bĕ ênoh anăn mơ̆ng kâo, čiăng kơ kâo dưi dơr mnuih djiê kâo tinăn.”
Y-Êprôn lŏ wĭt lač kơ Y-Abraham,
“Hmư̆ bĕ, Ơ khua kâo, sa bĭt lăn kăm pă êtuh sêkel prăk; ya yuôm klei anăn hdơ̆ng kâo hŏng ih? Snăn dơr bĕ mnuih djiê ih.”
Y-Abraham tŭ klei Y-Êprôn lač, leh anăn mkă prăk dŭm Y-Êprôn kăm kơ ñu ti anăp phung anak êkei Y-Het, pă êtuh sêkel prăk tui si prăk arăng yua bi blei mnia.
Snăn yơh hma Y-Êprôn ti Makpêla tĭng ngŏ Mamrê, hma wăt ƀăng čư̆ tinăn, leh anăn jih jang ana kyâo mâo hlăm hma,
arăng jao sĭt kơ Y-Abraham jing dŏ ñu ti anăp phung anak êkei Y-Het, ti anăp jih jang phung mŭt ti ƀăng jang ƀuôn ñu.
Leh klei anăn Y-Abraham dơr H'Sara mô̆ ñu hlăm ƀăng čư̆ ti hma Makpêla tĭng ngŏ Mamrê (anăn jing Hêbron) hlăm čar Kanaan.
Hma leh anăn ƀăng čư̆ mâo tinăn phung anak êkei Y-Het jao sĭt kơ Y-Abraham jing anôk msat.
Y-Abraham mduôn snăk leh; Yêhôwa brei leh klei jăk jĭn kơ Y-Abraham hlăm djăp mta mnơ̆ng.
Y-Abraham lač kơ dĭng buăl ñu, pô mă bruă sui hĭn hlăm sang ñu, pô kiă kriê jih jang ngăn drăp ñu, “Dưm bĕ kngan ih ti gŭ pha kâo.
Kâo srăng brei ih kat asei hŏng Yêhôwa, Aê Diê adiê leh anăn Aê Diê lăn ala, kơ ih amâo srăng mă ôh mô̆ kơ anak êkei kâo mơ̆ng phung anak mniê phung Kanaan, mbĭt hŏng diñu kâo dôk.
Ƀiădah brei ih nao kơ čar kâo leh anăn kơ phung găp djuê kâo, leh anăn mă tinăn sa čô mô̆ kơ anak êkei kâo Y-Isăk.”
Dĭng buăl êmuh kơ ñu, “Năng ai mniê anăn amâo čiăng tui hlue kâo hriê kơ čar anei ôh. Dưi mơ̆ kâo atăt ba anak ih wĭt kơ čar ih kbiă hriê leh?”
Y-Abraham wĭt lač kơ ñu, “Răng bĕ, đăm ih lŏ atăt ba anak kâo tinăn ôh!
Yêhôwa, Aê Diê adiê, pô brei kâo kbiă leh mơ̆ng sang ama kâo leh anăn mơ̆ng čar arăng kkiêng kơ kâo, pô blŭ leh kơ kâo leh anăn kat asei leh kơ kâo snei, ‘Kâo srăng brei čar anei kơ phung anak čô ih,’ ñu srăng tiŏ nao dĭng buăl jăk ñu ti anăp ih, leh anăn ih srăng mă mô̆ kơ anak êkei kâo mơ̆ng anăn.
Ƀiădah tơdah mniê anăn amâo čiăng tui hlue ih ôh, ih srăng tlaih mơ̆ng klei kat asei kâo brei ih ngă. Ƀiădah đăm atăt ba anak êkei kâo tinăn ôh.”
Snăn dĭng buăl dưm kngan ñu ti gŭ pha Y-Abraham khua ñu leh anăn kat asei kơ ñu hlăm klei anăn.
Dĭng buăl mă pluh drei aseh samô khua ñu leh anăn đuĕ nao. Ñu djă ba mbĭt lu mta mnơ̆ng yuôm mơ̆ng khua ñu brei. Ñu nao kơ čar Mêsôpôtami, ti ƀuôn Y-Nahôr.
Ñu brei aseh samô čŏ mdei ti êngao ƀuôn jĕ hŏng kbăng êa êjai mmăt wai băk, ti mông phung mniê kbiă djăt êa.
Ñu lač, “Ơ Yêhôwa, Aê Diê Y-Abraham khua kâo, kâo kwưh kơ ih brei kâo bi tuôm hruê anei djŏ si klei kâo čiăng, leh anăn bi êdah bĕ klei jăk hŏng khua kâo Y-Abraham.
Nĕ anei, kâo dôk ti akŏ êa, leh anăn phung anak mniê mnuih ƀuôn sang hriê djăt êa.
Brei mniê êra pô kâo srăng lač, ‘Kâo kwưh kơ ih, mđing bĕ čeh ih brei kâo mnăm êa,’ leh anăn ñu srăng lač, ‘Mnăm bĕ, leh anăn kâo srăng bi mnăm mơh aseh samô ih’ — brei pô anăn jing mniê ih čuăn leh kơ dĭng buăl ih Y-Isăk. Hŏng klei anăn kâo srăng thâo ih bi êdah leh klei jăk hŏng khua kâo.”
Ka ruê̆ ôh klei ñu blŭ, nĕ anei H'Rêƀêka hriê hŏng čeh êa ñu ti mra. H'Rêƀêka jing anak mniê Y-Bêthuel anak êkei H'Milka mô̆ Y-Nahôr, adei Y-Abraham.
Mniê êra anăn siam snăk, ñu ka mâo ung ôh, kăn mâo sa čô êkei tuôm dôk hŏng ñu rei. Ñu trŭn nao kơ akŏ êa, djăt bŏ čeh ñu leh anăn lŏ đĭ.
Dĭng buăl anăn êran nao bi tuôm hŏng ñu leh anăn lač, “Kâo kwưh kơ ih, brei kâo mnăm ƀiă êa mơ̆ng čeh ih.”
Mniê anăn wĭt lač, “Mnăm bĕ, Ơ khua kâo.” Ñu mđing mtam čeh ti kngan ñu leh anăn brei kơ gơ̆ mnăm.
Tơdah leh brei gơ̆ mnăm, ñu lač, “Kâo srăng djăt mơh êa kơ aseh samô ih čiăng brei diñu mnăm tơl trei sơăi.”
Ñu tuh mtam êa mơ̆ng čeh ñu hlăm mbông êa leh anăn lŏ êran nao ti kbăng êa čiăng lŏ djăt êa, leh anăn ñu djăt êa kơ jih jang aseh samô gơ̆.
Dĭng buăl anăn dlăng kơ ñu amâo kƀreh ală, dôk ñăt čiăng thâo tơdah Yêhôwa bi truh klei mbhă mơ̆ ñu đuĕ hiu amâodah hơăi.
Tơdah aseh samô mnăm êa trei leh, mnuih anăn mă krah mah boh ktrŏ gơ̆ mkrah sêkel leh anăn dua boh kông brei kơ kngan ñu boh ktrŏ gơ̆ pluh sêkel.
Gơ̆ lač, “Hlei amĭ ama ih? Mâo mơ̆ anôk hlăm sang ama ih hmei dưi đăm?”
Ñu lač kơ gơ̆, “Kâo jing anak mniê Y-Bêthuel anak êkei H'Milka kkiêng kơ Y-Nahôr.”
Ñu lŏ lač, “Hmei mâo mơh adrăng leh anăn rơ̆k lu, wăt anôk đăm.”
Mnuih anăn kkui kŏ ñu leh anăn kkuh mpŭ kơ Yêhôwa.
Ñu lač, “Mpŭ mni kơ Yêhôwa, Aê Diê kơ khua kâo Y-Abraham, ñu amâo lui ôh klei khăp sĭt suôr leh anăn klei sĭt nik ñu hŏng khua kâo! Bi kơ kâo, Yêhôwa atăt kâo ti êlan kơ sang phung adei khua kâo.”
Mniê êra anăn êran nao yăl dliê kơ phung sang amĭ ñu jih klei truh.
H'Rêƀêka mâo sa čô ayŏng bi anăn Y-Laban. Y-Laban êran nao kơ mnuih anăn ti akŏ êa.
Tơdah ñu ƀuh krah leh anăn kông ti kngan adei mniê ñu, leh anăn tơdah ñu hmư̆ klei H'Rêƀêka adei ñu blŭ, “Mnuih anăn blŭ kơ kâo msĕ snei,” ñu nao kơ mnuih anăn. Leh anăn nĕ anei, gơ̆ dôk dơ̆ng giăm aseh samô ti akŏ êa.
Ñu lač, “Mŭt bĕ pô Yêhôwa hơêč hmưi leh. Si ngă ih dôk ti tač lĕ? Kyuadah kâo mkra leh sang wăt anôk kơ aseh samô.”
Snăn mnuih anăn mŭt hlăm sang. Y-Laban mtrŭn mnơ̆ng mdiăng mơ̆ng aseh samô, leh anăn brei kơ aseh samô adrăng leh anăn rơ̆k. Arăng brei mơh êa rao jơ̆ng kơ pô anăn leh anăn phung mnuih mbĭt hŏng ñu.
Leh anăn arăng mdơ̆ng kơ ñu mnơ̆ng ƀơ̆ng huă; ƀiădah ñu lač, “Kâo amâo srăng huă ôh êlâo kơ kâo hưn bruă kâo hriê.” Y-Laban lač, “Blŭ bĕ.”
Ñu lač, “Kâo jing dĭng buăl Y-Abraham.
Yêhôwa brei klei jăk jĭn lu kơ khua kâo, leh anăn ñu mdrŏng leh. Yêhôwa brei kơ ñu leh lu biăp leh anăn lu êmô, prăk leh anăn mah, phung dĭng buăl êkei leh anăn phung dĭng buăl mniê, lu aseh samô leh anăn aseh dliê.
H'Sara mô̆ khua kâo, tơdah ñu mduôn kkiêng sa čô anak êkei kơ khua kâo; leh anăn gơ̆ brei kơ anak gơ̆ jih jang mnơ̆ng gơ̆ mâo.
Khua kâo brei kâo kat asei, lač, ‘Đăm mă ôh mô̆ kơ anak êkei kâo mơ̆ng phung anak mniê Kanaan, hlăm čar diñu kâo dôk.
Ƀiădah brei ih nao kơ sang ama kâo hlăm phung găp djuê kâo, leh anăn mă sa čô mô̆ kơ anak êkei kâo.’
Kâo lač kơ khua kâo, ‘Năng ai mniê anăn amâo srăng tui hlue kâo ôh.’
Ƀiădah ñu lač kơ kâo, ‘Yêhôwa, pô kâo gưt asăp, srăng tiŏ nao dĭng buăl jăk ñu mbĭt hŏng ih, leh anăn bi truh klei mbhă kơ klei ih đuĕ hiu; leh anăn ih srăng mă kơ anak êkei kâo sa čô mô̆ mơ̆ng găp djuê kâo mơ̆ng sang ama kâo.
Snăn ih srăng tlaih mơ̆ng klei kâo brei ih kat asei, tơdah ih truh kơ găp djuê kâo, leh anăn tơdah diñu amâo brei gơ̆ kơ ih ôh, ih srăng tlaih mơ̆ng klei kâo brei ih kat asei.’
Hruê anei kâo truh ti kbăng êa leh anăn kâo lač, ‘Ơ Yêhôwa, Aê Diê khua kâo Y-Abraham, tơdah ih bi truh klei mbhă kơ klei kâo đuĕ hiu anei,
nĕ anei, kâo dôk dơ̆ng ti akŏ êa. Brei mniê êra pô hriê djăt êa leh anăn kơ ñu kâo srăng lač, “Kâo kwưh kơ ih brei kâo mnăm ƀiă êa mơ̆ng čeh ih,”
leh anăn ñu srăng lač kơ kâo, “Mnăm bĕ ih, leh anăn kâo srăng djăt êa mơh kơ aseh samô ih,” brei pô anăn jing mniê Yêhôwa čuăn leh kơ anak êkei khua kâo.’
Ka ruê̆ klei kâo blŭ snăn hlăm ai tiê kâo, nĕ anei, H'Rêƀêka hriê hŏng čeh ñu ti mra. Ñu trŭn nao kơ akŏ êa leh anăn djăt. Kâo lač kơ ñu, ‘Kâo kwưh kơ ih, brei kâo mnăm đa êa ih.’
Ñu mđing mtam čeh ñu mơ̆ng mra leh anăn lač, ‘Mnăm bĕ, leh anăn kâo srăng bi mnăm mơh aseh samô ih.’ Snăn kâo mnăm, leh anăn ñu bi mnăm mơh wăt aseh samô.
Leh anăn kâo êmuh kơ ñu, ‘Hlei amĭ ama ih?’ Ñu lač, ‘Kâo jing anak mniê Y-Bêthuel anak êkei Y-Nahôr, pô H'Milka kkiêng kơ ñu.’ Leh anăn kâo čŭt krah ti ƀăng adŭng ñu leh anăn bi buh kông ti kngan ñu.
Leh anăn kâo kkui kŏ kkuh mpŭ kơ Yêhôwa leh anăn mpŭ mni kơ Yêhôwa, Aê Diê khua kâo Y-Abraham, pô atăt ba kâo leh hlăm êlan djŏ, čiăng mă anak mniê adei khua kâo jing mô̆ kơ anak êkei ñu.
Ară anei, tơdah diih srăng ngă klei jăk leh anăn klei sĭt nik hŏng khua kâo, brei ih hưn kơ kâo. Tơdah amâo dưi ôh, hưn kơ kâo mơh, čiăng kơ kâo dưi weh kơ hnuă amâodah kơ điâo.”
Y-Laban leh anăn Y-Bêthuel lŏ wĭt lač, “Klei anei kbiă hriê mơ̆ng Yêhôwa. Hmei amâo dưi lač ôh kơ ih klei jhat amâodah klei jăk.
Nĕ anei, H'Rêƀêka dôk ti anăp ih; mă ñu leh anăn nao bĕ, brei ñu jing mô̆ kơ anak êkei khua ih, tui si Yêhôwa lač leh.”
Tơdah dĭng buăl Y-Abraham hmư̆ leh klei diñu blŭ, ñu buôn ti lăn ti anăp Yêhôwa.
Dĭng buăl anăn suai kdrăp ngă hŏng prăk, mah, čhiăm ao leh anăn brei kơ H'Rêƀêka. Ñu brei mơh dŏ yuôm kơ ayŏng leh anăn kơ amĭ gơ̆.
Leh klei anăn ñu leh anăn phung mnuih mbĭt hŏng ñu huă ƀơ̆ng mnăm, leh anăn diñu đăm tinăn sa mlam. Tơdah diñu kgŭ aguah ñu lač, “Brei kâo wĭt kơ khua kâo.”
Ayŏng leh anăn amĭ H'Rêƀêka lač, “Brei mniê lŏ dôk hŏng hmei sui ƀiă, ƀiă hĭn pluh hruê; leh anăn kơh gơ̆ srăng nao.”
Ñu lač kơ digơ̆, “Đăm diih bi hnui kâo ôh, kyuadah Yêhôwa bi truh leh klei mbhă kơ klei kâo hiu. Brei kâo dưi lŏ wĭt kơ khua kâo.”
Digơ̆ lač, “Hmei srăng iêu mniê êra leh anăn êmuh kơ ñu.”
Digơ̆ iêu H'Rêƀêka leh anăn lač kơ gơ̆, “Ih čiăng nao mơ̆ hŏng mnuih anei?” Gơ̆ lač, “Kâo srăng nao.”
Digơ̆ brei H'Rêƀêka adei mniê digơ̆, wăt dĭng buăl mniê bi mam leh H'Rêƀêka, nao mbĭt hŏng dĭng buăl Y-Abraham leh anăn phung mnuih mbĭt hŏng ñu.
Digơ̆ hơêč hmưi kơ H'Rêƀêka leh anăn lač kơ gơ̆, “Ơ adei mniê hmei, brei ih jing amĭ kơ klăk klai čô mnuih; leh anăn brei phung anak čô ih dưi hŏng phung bi êmut kơ diñu.”
H'Rêƀêka wăt phung dĭng buăl mniê ñu kgŭ; diñu đĭ aseh samô leh anăn tui hlue mnuih anăn. Dĭng buăl Y-Abraham mă H'Rêƀêka leh anăn đuĕ nao.
Y-Isăk wĭt mơ̆ng kbăng êa Bêr-La-Hai-Rôi kyua ñu dôk hlăm Dhŭng.
Ti mmăt wai băk Y-Isăk kbiă nao ti hma čiăng dôk mĭn. Ñu kngưr ală leh anăn, nĕ anei, mâo aseh samô hriê.
H'Rêƀêka kngưr ală mơh. Tơdah ñu ƀuh Y-Isăk, ñu trŭn mơ̆ng aseh samô.
Ñu lač kơ dĭng buăl, “Hlei êkei anăn êbat hlăm hma čiăng bi tuôm hŏng drei?” Dĭng buăl lač, “Ñu yơh khua kâo.” Snăn H'Rêƀêka mă čhiăm leh anăn guôm ƀô̆ ñu.
Dĭng buăl yăl dliê kơ Y-Isăk jih klei ñu ngă leh.
Y-Isăk atăt ba H'Rêƀêka hlăm sang čhiăm H'Sara amĭ ñu. Ñu mă H'Rêƀêka jing mô̆ ñu leh anăn khăp kơ gơ̆. Snăn Y-Isăk mâo klei bi juh leh djiê amĭ ñu.
Y-Abraham lŏ mă sa čô mô̆ mkăn, anăn gơ̆ H'Kêtura.
Gơ̆ kkiêng kơ ñu Y-Simran, Y-Jôksan, Y-Mêdan, Y-Madian, Y-Isbak, leh anăn Y-Sua.
Y-Jôksan mâo anak Y-Sêba leh anăn Y-Dêdan. Phung anak êkei Y-Dêdan mâo Y-Asurim, Y-Lêtusim, leh anăn Y-Lêumim.
Phung anak êkei Y-Madian mâo Y-Êpha, Y-Êpher, Y-Hanôk, Y-Abida, leh anăn Y-Êlda. Jih jang phung anei jing phung anak čô H'Kêtura.
Y-Abraham brei jih ngăn drăp ñu mâo kơ Y-Isăk.
Ƀiădah Y-Abraham brei mơh mnơ̆ng kơ phung anak mô̆ hjŭng ñu. Êjai ñu ăt dôk hdĭp, ñu tiŏ nao digơ̆ kbưi mơ̆ng anak ñu Y-Isăk phă ngŏ hlăm čar ngŏ.
Dŭm anei thŭn Y-Abraham dôk hdĭp, sa êtuh kjuh pluh êma thŭn.
Y-Abraham tuč êwa leh anăn djiê mduôn jŏk, sa čô mduôn snăk, leh anăn ñu djiê nao dôk mbĭt hŏng phung aê ñu.
Y-Isăk leh anăn Y-Ismaêl, phung anak êkei ñu, dơr ñu hlăm ƀăng čư̆ Makpêla hlăm hma Y-Êprôn anak êkei Y-Sôar, sa čô anak êkei Y-Het, ti anăp Mamrê,
hma Y-Abraham blei leh mơ̆ng phung anak Y-Het. Tinăn arăng dơr Y-Abraham mbĭt hŏng H'Sara, mô̆ ñu.
Leh djiê Y-Abraham, Aê Diê brei klei jăk jĭn kơ Y-Isăk anak ñu. Y-Isăk dôk giăm kbăng êa Bêr-La-Hai-Rôi.
Nĕ anei phung anak čô Y-Ismaêl anak êkei Y-Abraham, H'Agar mniê čar Êjip, dĭng buăl mniê H'Sara kkiêng kơ Y-Abraham.
Nĕ anei anăn phung anak êkei Y-Ismaêl tui si djŏ pruê̆ arăng kkiêng kơ diñu: anak kkiêng tal êlâo kơ Y-Ismaêl jing Y-Nêbaôt, leh anăn Y-Kêdar, Y-Atbêel, Y-Mipsam,
Y-Misma, Y-Duma, Y-Masa,
Y-Hadat, Y-Têma, Y-Jêtur, Y-Napis, leh anăn Y-Kêdêma.
Phung anei yơh jing phung anak êkei Y-Ismaêl, tui si ƀuôn leh anăn anôk jưh kơ grăp čô diñu, pluh dua čô anak mtao tui si găp djuê diñu.
Thŭn Y-Ismaêl dôk hdĭp mâo sa êtuh tlâo pluh kjuh thŭn. Ñu tuč êwa djiê leh anăn nao dôk mbĭt hŏng găp djuê ñu.
Diñu mdơ̆ng anôk dôk mơ̆ng čar Hawila truh ti čar Sur, phă hŏng čar Êjip, ti êlan nao kơ čar Asiri. Diñu dôk phă anăp hŏng jih jang phung ayŏng adei diñu.
Nĕ anei phung anak čô Y-Isăk anak êkei Y-Abraham: Y-Abraham jing ama kơ Y-Isăk.
Y-Isăk mâo pă pluh thŭn tơdah ñu dôk mô̆ ñu H'Rêƀêka anak mniê Y-Bêthuel, sa čô Siri mơ̆ng čar Padan-Aram, adei mniê Y-Laban sa čô Siri.
Y-Isăk wah lač kơ Yêhôwa kyua mô̆ ñu, kyuadah gơ̆ jing mniê plao. Yêhôwa tŭ klei ñu wah lač, leh anăn H'Rêƀêka mô̆ ñu ba tian.
Phung anak bi čĭk hlăm tian ñu leh anăn ñu lač, “Tơdah sĭt snăn, si ngă kâo ăt dôk hdĭp?” Snăn ñu nao êmuh kơ Yêhôwa.
Yêhôwa lač kơ ñu, “Dua phung găp djuê dôk hlăm tian ih, dua phung mnuih ƀuôn sang srăng kbiă mơ̆ng tian prôč ih srăng mâo klei bi kah; sa phung srăng jing ktang hĭn kơ phung mkăn, leh anăn anak khua srăng mă bruă kơ anak mda.”
Tơdah hruê ñu kkiêng truh leh, nĕ anei mâo anak ƀă kmar hlăm tian ñu.
Pô kbiă êlâo jing hrah tar asei mlei msĕ si ao kpal mâo mlâo. Snăn diñu bi anăn gơ̆ Y-Êsâo.
Leh anăn adei ñu kbiă, kngan ñu djă ti kđul Y-Êsâo. Snăn arăng bi anăn gơ̆ Y-Yakôp. Y-Isăk mâo năm pluh thŭn tơdah H'Rêƀêka kkiêng kơ digơ̆.
Phung hđeh anăn hriê kơ prŏng. Y-Êsâo jing sa čô mnuih êgap snăk, mnuih dôk hlăm dliê. Ƀiădah Y-Yakôp jing mnuih ênang, mnuih dôk hlăm sang čhiăm.
Y-Isăk khăp kơ Y-Êsâo kyuadah ñu ƀơ̆ng čĭm hlô gơ̆, ƀiădah H'Rêƀêka khăp kơ Y-Yakôp.
Sa hruê Y-Yakôp dôk ngă bur. Y-Êsâo hriê mơ̆ng dliê êpa snăk.
Y-Êsâo lač kơ Y-Yakôp, “Brei kâo ƀơ̆ng bur hrah anăn, kyuadah kâo êpa snăk.” (Kyuanăn arăng pia ñu Y-Êđôm.)
Y-Yakôp lač, “Čhĭ kơ kâo êlâo klei ih jing ayŏng khua.”
Y-Êsâo lač kơ ñu, “Nĕ anei kâo păt čiăng djiê; ya yuôm kơ kâo klei jing ayŏng khua?”
Y-Yakôp lač, “Kat asei kơ kâo êlâo.” Ñu kat asei, čhĭ kơ Y-Yakôp klei ñu jing ayŏng khua.
Leh anăn Y-Yakôp brei kơ Y-Êsâo kpŭng leh anăn bur êtak. Ñu ƀơ̆ng mnăm leh anăn kgŭ đuĕ nao. Snăn yơh Y-Êsâo bi êmut kơ klei ñu jing ayŏng khua.
Mâo klei ư̆ êpa hlăm čar, êdei hŏng klei ư̆ êpa hlăm ênuk Y-Abraham. Y-Isăk nao ti ƀuôn Gêrar kơ Y-Abimêlek mtao phung Philistin.
Yêhôwa bi êdah kơ ñu leh anăn lač, “Đăm trŭn nao ôh kơ čar Êjip; brei ih dôk hlăm čar kâo srăng lač brei kơ ih.
Dôk hlăm čar anei leh anăn kâo srăng dôk mbĭt hŏng ih leh anăn brei klei jăk jĭn kơ ih; kyuadah kâo srăng brei jih čar anei kơ ih leh anăn kơ phung anak čô ih; leh anăn kâo srăng bi sĭt klei kâo kat asei leh kơ Y-Abraham ama ih.
Kâo srăng bi lar phung anak čô ih msĕ si mtŭ hlăm adiê; leh anăn kâo srăng brei jih čar anei kơ phung anak čô ih. Jih jang găp djuê hlăm lăn ala srăng mâo klei jăk jĭn kyua phung anak čô ih;
kyuadah Y-Abraham gưt leh asăp kâo leh anăn ñu tui hlue klei kâo yua ñu, klei kâo mtă, klei kâo blŭ, leh anăn klei bhiăn kâo.”
Snăn Y-Isăk dôk hlăm ƀuôn Gêrar.
Tơdah phung mnuih ƀuôn anăn êmuh ñu kơ mô̆ ñu, ñu lač, “Gơ̆ jing adei mniê kâo,” kyuadah ñu mĭn “Phung mnuih anôk anei srăng bi mdjiê kâo kyua H'Rêƀêka,” kyuadah gơ̆ siam snăk dlăng.
Tơdah ñu dôk tinăn sui leh, Y-Abimêlek mtao phung Philistin dôk dlăng ti ƀăng bhă điêt leh anăn ƀuh Y-Isăk dôk kmiêk H'Rêƀêka mô̆ ñu.
Y-Abimêlek iêu Y-Isăk leh anăn lač, “Sĭt nik gơ̆ jing mô̆ ih. Si ih lač, ‘Gơ̆ jing adei mniê kâo’?” Y-Isăk lač kơ ñu, “Kyuadah kâo mĭn kâo srăng djiê kyua gơ̆.”
Y-Abimêlek lač, “Ya klei ih ngă kơ hmei lĕ? Năng ai sa čô mnuih ƀuôn sang hmei đih hĕ hŏng mô̆ ih, leh anăn ih srăng bi msoh hmei.”
Snăn Y-Abimêlek mtă kơ jih jang mnuih ƀuôn sang, lač, “Hlei pô ruêh êkei anei amâodah mô̆ gơ̆, arăng srăng bi mdjiê ñu.”
Y-Isăk buh pla hlăm čar anăn, leh anăn ñu wiă thŭn anăn sa êtuh bliư̆ đĭ hĭn. Yêhôwa brei klei jăk jĭn kơ ñu,
leh anăn ñu jing mdrŏng, ngăn ñu đĭ nanao tơl ñu jing mdrŏng prŏng êdimima.
Ñu mâo biăp lu, êmô lu, leh anăn phung dĭng buăl lu. Snăn phung Philistin nač kơ ñu.
Jih jang kbăng êa phung dĭng buăl ama ñu Y-Abraham klei leh hlăm ênuk ama ñu, phung Philistin dơr hĕ jih.
Y-Abimêlek lač kơ Y-Isăk, “Đuĕ bĕ ih mơ̆ng hmei, kyua ih jing ktang hĭn kơ hmei.”
Snăn Y-Isăk đuĕ mơ̆ng anăn; ñu mdơ̆ng sang čhiăm ñu hlăm tlung Gêrar leh anăn dôk tinăn.
Y-Isăk lŏ klei kbăng êa arăng klei leh hlăm ênuk Y-Abraham ama ñu; kyuadah phung Philistin dơr hĕ leh djiê Y-Abraham. Leh anăn ñu pia kbăng êa anăn tui si anăn ama ñu pia leh.
Ƀiădah tơdah phung dĭng buăl Y-Isăk klei hlăm tlung leh anăn mâo sa akŏ kbăng êa bluh,
phung mgăt biăp êmô ƀuôn Gêrar bi msao hŏng phung mgăt biăp êmô Y-Isăk, lač, “Êa hmei.” Ñu pia kbăng êa anăn Êsek, kyuadah phung mgăt biăp êmô bi msao hŏng ñu.
Diñu lŏ klei sa kbăng êa mkăn, leh anăn phung mgăt biăp êmô lŏ bi msao mơh. Snăn ñu pia kbăng êa anăn Sitna.
Ñu đuĕ mơ̆ng anăn leh anăn lŏ klei sa kbăng êa mkăn. Phung mgăt biăp êmô amâo lŏ bi msao ôh kơ kbăng êa anăn. Ñu pia kbăng êa anăn Rêhôbôt leh anăn lač, “Ară anei Yêhôwa brei anôk kơ hmei, leh anăn hmei srăng mâo klei čăt đĭ lu hlăm čar.”
Mơ̆ng anăn ñu đĭ nao kơ ƀuôn Bêr-Sêba.
Yêhôwa bi êdah kơ ñu mlam anăn leh anăn lač, “Kâo jing Aê Diê Y-Abraham ama ih. Đăm huĭ ôh, kyuadah kâo dôk mbĭt hŏng ih. Kâo srăng brei klei jăk jĭn kơ ih, leh anăn kâo srăng bi lar phung anak čô ih kyua Y-Abraham dĭng buăl kâo.”
Snăn ñu mdơ̆ng tinăn sa boh knưl ngă yang leh anăn iêu wah lač kơ anăn Yêhôwa. Ñu mdơ̆ng sang čhiăm ñu tinăn, leh anăn phung dĭng buăl Y-Isăk klei sa kbăng êa tinăn.
Y-Abimêlek hriê mơ̆ng ƀuôn Gêrar nao kơ Y-Isăk mbĭt hŏng Y-Ahusat pô kčĕ kơ ñu, leh anăn Y-Pikôl khua phung kahan ñu.
Y-Isăk lač kơ diñu, “Si ngă diih čiăng hriê kơ kâo, kyuadah diih bi êmut kơ kâo, leh anăn diih suôt kâo leh mơ̆ng diih?”
Diñu lač, “Hmei ƀuh mngač leh Yêhôwa dôk mbĭt hŏng ih; snăn hmei mĭn, ‘Brei mâo klei kat asei hdơ̆ng ih hŏng hmei’ — brei hmei ngă klei bi mguôp hŏng ih;
čiăng kơ ih đăm ngă klei jhat kơ hmei ôh, msĕ si hmei amâo tuôm ruêh ih ôh, leh anăn hmei ngă leh knŏng klei jăk kơ ih, leh anăn hmei brei ih đuĕ nao hŏng klei êđăp ênang. Ară anei ih jing pô Yêhôwa hơêč hmưi.”
Y-Isăk mdơ̆ng klei huă mnăm kơ diñu; diñu huă leh anăn mnăm.
Hruê mgi diñu kgŭ ưm leh anăn diñu bi kat asei hdơ̆ng diñu. Y-Isăk brei diñu wĭt, leh anăn diñu nao hŏng klei êđăp ênang.
Hruê anăn yơh phung dĭng buăl Y-Isăk hriê hưn kơ kbăng êa diñu klei leh, leh anăn lač kơ ñu, “Hmei mâo êa leh.”
Ñu pia kbăng êa anăn Sêba; kyuanăn arăng pia ƀuôn anăn Bêr-Sêba hlŏng truh kơ hruê anei.
Tơdah Y-Êsâo mâo pă pluh thŭn ñu dôk H'Yudit jing mô̆ ñu anak mniê Y-Bêri sa čô Hitit, leh anăn H'Basmat anak mniê Y-Êlon sa čô Hitit mơh.
Dua čô mniê anei ngă klei bi ênguôt kơ ai tiê Y-Isăk leh anăn H'Rêƀêka.
Tơdah Y-Isăk mduôn leh, ală ñu mmăt amâo lŏ dưi ƀuh ôh, ñu iêu Y-Êsâo anak khua ñu leh anăn lač kơ gơ̆, “Ơ dam.” Gơ̆ lŏ wĭt lač kơ ñu, “Nĕ tinei kâo.”
Ñu lač, “Nĕ anei, kâo mduôn leh; kâo amâo thâo ôh hruê kâo srăng djiê.
Ară anei mă mnơ̆ng ih hiu dliê, đĭng tiông leh anăn hna kmêč ih. Nao hlăm dliê leh anăn mnah hlô kơ kâo.
Mkra čĭm hlô anăn kơ kâo tui si kâo khăp ƀơ̆ng. Ba kơ kâo čiăng kơ kâo ƀơ̆ng leh anăn kâo dưi hơêč hmưi kơ ih, êlâo kâo djiê.”
H'Rêƀêka dôk hmư̆ klei Y-Isăk lač kơ Y-Êsâo anak êkei ñu. Snăn êjai Y-Êsâo nao hlăm dliê čiăng duah hlô leh anăn djă ba wĭt gơ̆,
H'Rêƀêka lač kơ Y-Yakôp anak êkei ñu, “Kâo hmư̆ ama ih blŭ kơ Y-Êsâo ayŏng ih snei,
‘Ba kơ kâo čĭm hlô leh anăn mkra čĭm bi jăk ƀơ̆ng, čiăng kơ kâo dưi ƀơ̆ng leh anăn hơêč hmưi kơ ih ti anăp Yêhôwa êlâo kâo djiê.’
Ară anei, Ơ dam, gưt asăp kâo tui si klei kâo mtă kơ ih.
Nao kơ hlô mnơ̆ng drei rông, mă kơ kâo dua drei êđai bê knô mda leh anăn êmŏng, leh anăn kâo srăng mkra čĭm jăk ƀơ̆ng kơ ama ih tui si ñu khăp.
Ih srăng ba čĭm anăn kơ ama ih ƀơ̆ng čiăng kơ ñu hơêč hmưi kơ ih êlâo ñu djiê.”
Ƀiădah Y-Yakôp lač kơ H'Rêƀêka amĭ ñu, “Nĕ anei, Y-Êsâo ayŏng kâo asei mlei mâo mlâo lu leh anăn kâo amâo mâo ôh.
Năng ai ama kâo srăng ruêh kâo, yap kâo jing mnuih mplư ñu, leh anăn kâo srăng bi truh klei tăm pah kơ kâo pô, amâo djŏ klei hơêč hmưi ôh.”
Amĭ ñu lač kơ ñu, “Ơ dam, brei klei tăm pah ih lĕ ti kâo. Knŏng gưt asăp kâo leh anăn nao mă êđai bê kơ kâo.”
Snăn ñu nao mă leh anăn ba digơ̆ kơ amĭ ñu; leh anăn amĭ ñu mkra čĭm jăk ƀơ̆ng tui si ama ñu khăp.
H'Rêƀêka mă čhum ao Y-Êsâo anak khua ñu, dŏ jăk hĭn mâo hlăm sang, leh anăn ñu bi hơô čŭt čhum ao anăn kơ Y-Yakôp, anak mda ñu.
Leh anăn ñu guôm kngan leh anăn kkuê gơ̆ hŏng klĭt êđai bê.
Leh anăn ñu brei ti kngan Y-Yakôp anak êkei ñu čĭm jăk ƀơ̆ng leh anăn kpŭng ñu mkra leh.
Gơ̆ nao kơ ama gơ̆ leh anăn lač, “Ơ ama.” Y-Isăk lač, “Nĕ tinei kâo, hlei ih, Ơ dam?”
Y-Yakôp lač kơ ama ñu, “Kâo jing Y-Êsâo anak khua ih. Kâo ngă leh tui si ih mtă leh kơ kâo. Kgŭ bĕ, dôk gŭ leh anăn ƀơ̆ng čĭm hlô kâo, čiăng kơ ih dưi hơêč hmưi kơ kâo.”
Ƀiădah Y-Isăk lač kơ anak êkei ñu, “Si ngă ih djăl tuôm hŏng hlô, Ơ dam?” Ñu lač, “Kyuadah Yêhôwa, Aê Diê ih brei klei myun kơ kâo.”
Y-Isăk lač kơ Y-Yakôp, “Hriê giăm čiăng kâo dưi ruêh ih, Ơ dam, thâodah ih jing sĭt nik anak kâo Y-Êsâo amâodah hơăi.”
Y-Yakôp nao giăm Y-Isăk ama ñu, leh anăn gơ̆ ruêh ñu leh anăn lač, “Asăp blŭ jing asăp Y-Yakôp, ƀiădah kngan jing kngan Y-Êsâo.”
Leh anăn Y-Isăk amâo thâo kral ñu ôh, kyuadah kngan ñu mâo mlâo msĕ si kngan Y-Êsâo ayŏng ñu. Snăn Y-Isăk hơêč hmưi kơ Y-Yakôp.
Gơ̆ lač, “Ih jing anak kâo Y-Êsâo sĭt mơ̆?” Ñu lač, “Kâo gơ̆ yơh.”
Gơ̆ lač, “Brei čĭm kơ kâo; kâo srăng ƀơ̆ng čĭm hlô anak kâo čiăng kơ kâo dưi hơêč hmưi kơ ih.” Ñu brei čĭm kơ gơ̆ leh anăn gơ̆ ƀơ̆ng. Ñu ba kpiê leh anăn gơ̆ mnăm.
Leh anăn Y-Isăk ama ñu lač kơ ñu, “Hriê giăm kâo leh anăn čŭm kâo, Ơ dam.”
Ñu nao giăm leh anăn čŭm gơ̆. Y-Isăk ƀâo mnâo čhum ao ñu leh anăn hơêč hmưi kơ ñu, lač, “Ơ, mnâo anak êkei kâo jing msĕ si mnâo hma Yêhôwa brei leh klei jăk jĭn.
Akâo kơ Aê Diê brei kơ ih êa nguôm mơ̆ng adiê, leh anăn brei lăn ih jing snăk, mâo mdiê leh anăn kpiê lu.
Brei lu mnuih ƀuôn sang jing dĭng buăl ih, leh anăn lu phung găp djuê buôn ti anăp ih. Brei ih jing khua kơ phung adei ih, leh anăn brei phung anak êkei amĭ ih buôn ti anăp ih. Brei hlei pô tăm pah ih jing mnuih arăng tăm pah; leh anăn brei hlei pô ngă klei jăk jĭn kơ ih mâo klei jăk jĭn.”
Tơdah mrâo leh Y-Isăk hơêč hmưi kơ Y-Yakôp, leh anăn Y-Yakôp mrâo đuĕ mơ̆ng Y-Isăk ama ñu, Y-Êsâo ayŏng ñu wĭt hiu mnah.
Ñu mkra msĕ mơh čĭm jăk ƀơ̆ng leh anăn ba kơ ama ñu, leh anăn lač kơ ama ñu, “Brei ama kâo kgŭ leh anăn ƀơ̆ng čĭm hlô anak êkei ih, čiăng kơ ih dưi hơêč hmưi kơ kâo.”
Y-Isăk ama ñu lač kơ ñu, “Hlei ih?” Ñu lač, “Kâo jing Y-Êsâo, anak ih kkiêng tal êlâo.”
Y-Isăk ktư̆ yơ̆ng êdimima, lač, “Hlei pô mă leh čĭm hlô leh anăn ba kơ kâo leh? Kâo ƀơ̆ng leh jih êlâo truh ih, leh anăn kâo hơêč hmưi leh kơ ñu. Sĭt nik ñu srăng mâo klei hơêč hmưi.”
Tơdah hmư̆ klei ama ñu blŭ, Y-Êsâo ur ktang, bŏ hŏng klei ênguôt phĭ snăk, leh anăn ñu lač kơ ama ñu, “Hơêč hmưi kơ kâo msĕ mơh, Ơ ama.”
Ƀiădah Y-Isăk lač, “Adei ih hriê leh hŏng klei mplư, leh anăn ñu mă leh klei hơêč hmưi ih.”
Y-Êsâo lač, “Amâo djŏ hĕ kyuanăn arăng bi anăn ñu Y-Yakôp? Kyuadah ñu plah hĕ leh dŏ kâo dua bliư̆. Ñu mă leh klei kâo jing ayŏng khua; leh anăn nĕ ară anei, ñu mă leh mơh klei hơêč hmưi kâo.” Leh anăn ñu lač, “Ih amâo pioh hĕ sa klei hơêč hmưi kơ kâo?”
Y-Isăk lŏ wĭt lač kơ Y-Êsâo, “Nĕ anei, kâo brei ñu jing khua ih leh, leh anăn kâo brei leh jih jang phung ayŏng adei ñu jing dĭng buăl ñu; kâo mprăp kơ ñu hŏng mdiê leh anăn kpiê. Ya kâo dưi lŏ brei kơ ih, Ơ dam?”
Y-Êsâo lač kơ ama ñu, “Ih mâo knŏng sa klei hơêč hmưi hĕ, Ơ ama? Hơêč hmưi brei kơ kâo msĕ mơh, Ơ ama.” Leh anăn Y-Êsâo ur leh anăn hia.
Y-Isăk ama ñu lŏ wĭt lač kơ ñu, “Nĕ anei, ih srăng dôk ti lăn amâo jing mnơ̆ng lu ôh, leh anăn ih srăng kƀah êa nguôm mơ̆ng adiê ti dlông.
Ih srăng dôk hdĭp hŏng đao gưm ih, leh anăn jing dĭng buăl kơ adei ih. Ƀiădah êjai ih hiu hdĭp tinei tinăn, ih srăng bi joh hĕ knông ñu mơ̆ng kkuê ih.”
Y-Êsâo bi êmut kơ Y-Yakôp kyua klei hơêč hmưi ama diñu brei kơ ñu, leh anăn Y-Êsâo lač hlăm ai tiê, “Hruê čŏk hia kơ ama kâo giăm leh. Hlăk anăn kâo srăng bi mdjiê Y-Yakôp adei kâo.”
Arăng hưn kơ H'Rêƀêka klei Y-Êsâo anak khua ñu blŭ. Ñu brei arăng iêu Y-Yakôp anak mda ñu, leh anăn lač kơ gơ̆, “Nĕ anei, Y-Êsâo ayŏng ih bi juh ñu pô hŏng klei mĭn bi mdjiê ih.
Ară anei Ơ dam, gưt asăp kâo. Kgŭ bĕ ih leh anăn đuĕ nao kơ ƀuôn Čaran kơ Y-Laban ayŏng kâo.
Brei ih dôk mbĭt hŏng ñu sui ƀiă tơl klei ngêñ ayŏng ih ram leh,
tơl ayŏng ih luč klei ñu ăl kơ ih, leh anăn wơr bĭt klei ih ngă leh kơ ñu. Hlăk anăn kâo srăng tiŏ mnuih iêu ih wĭt mơ̆ng anăn. Ya yuôm kâo luč jih dua diih hlăm sa hruê?”
H'Rêƀêka lač kơ Y-Isăk, “Klei hdĭp kâo ênguôt kyuadah phung anak mniê Y-Het. Tơdah Y-Yakôp mă sa čô mô̆ msĕ si phung anak mniê čar anei mơ̆ng phung anak mniê Y-Het, ya yuôm klei hdĭp kâo?”
Y-Isăk iêu Y-Yakôp. Ñu hơêč hmưi kơ gơ̆ leh anăn mtă kơ gơ̆, “Đăm mă ôh mô̆ mơ̆ng phung anak mniê čar Kanaan.
Kgŭ bĕ ih, nao kơ čar Padan-Aram kơ sang Y-Bêthuel ama amĭ ih, leh anăn mă tinăn sa čô mô̆ mơ̆ng phung anak mniê Y-Laban ayŏng amĭ ih.
Brei Aê Diê, Pô Mâo Jih Klei Myang, brei klei jăk jĭn kơ ih leh anăn bi lar êngŭm ih, čiăng kơ ih srăng jing sa phung ƀuôn sang lu.
Akâo kơ Ñu brei kơ ih klei hơêč hmưi Y-Abraham leh anăn kơ phung anak čô ih, čiăng kơ ih dưi dưn čar ih dôk bhiâo, čar Aê Diê brei leh kơ Y-Abraham.”
Snăn Y-Isăk brei Y-Yakôp nao. Ñu nao ti čar Padan-Aram kơ Y-Laban anak êkei Y-Bêthuel, mnuih Aram, ayŏng H'Rêƀêka, amĭ Y-Yakôp leh anăn Y-Êsâo.
Y-Êsâo ƀuh Y-Isăk hơêč hmưi leh kơ Y-Yakôp leh anăn brei gơ̆ nao leh kơ čar Padan-Aram čiăng mă mô̆ tinăn, leh anăn êjai Y-Isăk hơêč hmưi kơ gơ̆ ñu mtă kơ gơ̆, lač, “Đăm ih mă ôh mô̆ mơ̆ng phung anak mniê čar Kanaan.”
Leh anăn Y-Êsâo ƀuh Y-Yakôp gưt leh asăp amĭ ama ñu, nao leh kơ čar Padan-Aram.
Snăn tơdah Y-Êsâo ƀuh phung anak mniê čar Kanaan amâo bi mơak ôh kơ Y-Isăk ama ñu,
Y-Êsâo nao kơ Y-Ismaêl leh anăn lŏ mă mô̆ mkăn, H'Mahalat anak mniê Y-Ismaêl, anak êkei Y-Abraham, amai Y-Nêbaôt.
Y-Yakôp đuĕ mơ̆ng ƀuôn Bêr-Sêba leh anăn nao phă ƀuôn Čaran.
Ñu truh kơ sa bĭt anôk leh anăn đăm tinăn jih mlam, kyuadah yang hruê lĕ leh. Ñu mă sa klŏ boh tâo ti anôk anăn yua jing hnal kŏ leh anăn đih pĭt tinăn.
Ñu mâo klei êpei. Nĕ anei, mâo sa ƀĕ êñan mdơ̆ng ti lăn leh anăn kŏ êñan sô̆ truh ti adiê; leh anăn nĕ anei, phung dĭng buăl jăk Aê Diê đĭ leh anăn trŭn ti êñan anăn.
Nĕ anei, Yêhôwa dôk dơ̆ng ti dlông êñan leh anăn lač, “Kâo jing Yêhôwa, Aê Diê Y-Abraham aê ih leh anăn Aê Diê Y-Isăk. Lăn ih dôk đih kâo srăng brei kơ ih leh anăn kơ phung anak čô ih.
Phung anak čô ih srăng jing lu msĕ si ƀruih lăn; ih srăng bi lar phă yŭ, phă ngŏ, phă dưr, leh anăn phă dhŭng, leh anăn jih jang phung găp djuê hlăm lăn ala srăng mâo klei jăk jĭn kyua ih leh anăn kyua phung anak čô ih.
Nĕ anei, kâo dôk mbĭt hŏng ih, leh anăn kâo srăng kiă kriê ih hlăm djăp anôk ih srăng nao, leh anăn srăng lŏ atăt ih wĭt kơ čar anei; kyuadah kâo amâo srăng lui ih ôh tơl kâo ngă leh klei kâo blŭ kơ ih.”
Y-Yakôp mdih pĭt leh anăn lač, “Sĭt nik, Yêhôwa dôk hlăm anôk anei, leh anăn kâo amâo yŏng thâo klei anăn ôh.”
Ñu huĭ leh anăn lač, “Anôk anei năng huĭ snăk. Sĭt nik anôk anei jing sang Aê Diê, leh anăn jing ƀăng jang adiê!”
Y-Yakôp kgŭ aguah ưm. Ñu mă boh tâo ñu đal kŏ, mdơ̆ng gơ̆ jing mnơ̆ng bi knăl, leh anăn tuh êa ƀâo mngưi ti dlông anăn.
Ñu pia anôk anăn Bêthel; ƀiădah mphŭn dô ƀuôn anăn arăng pia Lus.
Y-Yakôp ngă klei ƀuăn leh anăn lač, “Tơdah Aê Diê srăng dôk mbĭt hŏng kâo, tơdah ñu srăng kiă kriê kâo hlăm êlan kâo hiu, tơdah ñu sơrăng brei kpŭng kơ kâo ƀơ̆ng leh anăn čhum ao kơ kâo čŭt hơô,
čiăng kơ kâo lŏ wĭt hŏng klei êđăp ênang kơ sang ama kâo, snăn Yêhôwa srăng jing Aê Diê kâo.
Leh anăn boh tâo anei kâo mdơ̆ng leh jing mnơ̆ng bi knăl srăng jing sang Aê Diê; leh anăn kâo srăng brei sa kdrêč hlăm pluh mơ̆ng jih jang mnơ̆ng ih srăng brei kơ kâo.”
Y-Yakôp lŏ êbat leh anăn truh kơ čar phung ƀuôn sang ti ngŏ.
Ñu dlăng leh anăn nĕ anei, mâo sa boh kbăng êa hlăm hma leh anăn tlâo êpul biăp dôk đih giăm anăn; kyuadah mơ̆ng kbăng êa anăn arăng bi mnăm biăp. Boh tâo mbah kbăng êa anăn prŏng.
Tơdah arăng bi kƀĭn tinăn jih jang êpul biăp, phung mgăt biăp klŭng boh tâo mơ̆ng mbah kbăng êa anăn čiăng bi mnăm biăp, leh anăn lŏ klŭng boh tâo ti mbah kbăng êa.
Y-Yakôp lač kơ diñu, “Ơ phung ayŏng adei, mơ̆ng diih hriê?” Diñu lač, “Hmei hriê mơ̆ng ƀuôn Čaran.”
Gơ̆ lač kơ diñu, “Diih thâo kral mơ̆ Y-Laban anak êkei Y-Nahôr?” Diñu lač, “Hmei thâo kral ñu mơh.”
Gơ̆ lač, “Ñu suaih asei mlei mơ̆?” Diñu lač, “Ñu suaih asei mlei mơh, leh anăn nĕ anei, H'Račel anak mniê ñu hriê mbĭt hŏng biăp!”
Y-Yakôp lač, “Nĕ anei, yang hruê adôk ưm, ka truh mông ôh bi kƀĭn biăp. Bi mnăm bĕ biăp leh anăn nao atăt digơ̆ ƀơ̆ng rơ̆k.”
Diñu lač, “Hmei amâo dưi ôh tơl jih jang biăp bi kƀĭn mbĭt, leh anăn arăng klŭng boh tâo mơ̆ng mbah kbăng êa. Hlăk anăn hmei bi mnăm biăp.”
Êjai Y-Yakôp dôk blŭ hŏng diñu, H'Račel hriê mbĭt hŏng biăp ama ñu, kyuadah ñu jing mgăt biăp.
Tơdah Y-Yakôp ƀuh H'Račel anak mniê Y-Laban ayŏng amĭ ñu, leh anăn biăp Y-Laban ayŏng amĭ ñu, Y-Yakôp nao klŭng boh tâo mơ̆ng mbah kbăng êa leh anăn bi mnăm biăp Y-Laban ayŏng amĭ ñu.
Leh anăn Y-Yakôp čŭm H'Račel leh anăn ur hia.
Y-Yakôp hưn kơ H'Račel ñu jing găp djuê hŏng ama gơ̆ leh anăn ñu jing anak êkei H'Rêƀêka. Gơ̆ êran hưn klei anăn kơ ama gơ̆.
Tơdah Y-Laban hmư̆ klei yăl dliê kơ Y-Yakôp anak adei mniê ñu, ñu êran nao bi tuôm hŏng gơ̆, kmiêk čŭm gơ̆, leh anăn atăt ba gơ̆ kơ sang ñu. Y-Yakôp yăl dliê kơ Y-Laban jih klei truh.
Y-Laban lač kơ gơ̆, “Sĭt nik ih jing klang kâo leh anăn kđeh kâo.” Y-Yakôp dôk mbĭt hŏng ñu jih sa mlan.
Êdei tinăn Y-Laban lač kơ Y-Yakôp, “Kyuadah ih jing găp djuê kâo, ih srăng mă bruă kơ kâo hơăi mang hĕ? Lač kơ kâo, dŭm kâo srăng mưn ih?”
Y-Laban mâo dua čô anak mniê. Anăn amai khua H'Lêa, anăn adei mda H'Račel.
H'Lêa mâo ală awăt, bi H'Račel jing siam hlăm ƀô̆ mta wăt asei mlei.
Y-Yakôp khăp kơ H'Račel, leh anăn ñu lač, “Kâo srăng mă bruă kơ ih kjuh thŭn čiăng mâo H'Račel anak mniê mda ih jing mô̆.”
Y-Laban lač, “Jăk hĭn kâo brei ñu kơ ih hŏng brei ñu kơ êkei mkăn. Dôk bĕ mbĭt hŏng kâo.”
Snăn Y-Yakôp mă bruă kjuh thŭn čiăng mâo H'Račel jing mô̆. Thŭn anăn jing msĕ si ƀiă hruê kơ ñu kyua klei ñu khăp kơ gơ̆.
Y-Yakôp lač kơ Y-Laban, “Brei kơ kâo mô̆ kâo čiăng kơ kâo dưi dôk hŏng ñu, kyuadah thŭn kâo mă bruă ênŭm leh.”
Y-Laban bi kƀĭn jih jang mnuih anôk anăn ngă klei huă mnăm.
Tơdah tlam leh, ñu mă anak mniê ñu H'Lêa, atăt ba gơ̆ kơ Y-Yakôp; leh anăn Y-Yakôp dôk hŏng gơ̆.
(Y-Laban brei dĭng buăl mniê ñu H'Silpa jing dĭng buăl mniê H'Lêa anak mniê ñu.)
Truh aguah, nĕ anei pô anăn jing H'Lêa. Leh anăn Y-Yakôp lač kơ Y-Laban, “Ya klei ih ngă kơ kâo? Amâo djŏ hĕ kâo mă bruă kơ ih čiăng mâo H'Račel? Snăn si ngă ih mplư kâo leh?”
Y-Laban lač, “Amâo bhiăn ôh ti čar anei brei adei êlâo hĭn kơ amai.
Brei ih dôk hĕ jih sa hruê kăm hŏng ñu, leh anăn hmei srăng brei mơh kơ ih adei ñu, tơdah ih mă bruă kơ kâo lŏ kjuh thŭn.”
Y-Yakôp ngă snăn. Ñu bi jih hĕ hruê kăm anăn hŏng H'Lêa; leh anăn Y-Laban brei mơh H'Račel anak mniê gơ̆ jing mô̆ ñu.
(Y-Laban brei mơh dĭng buăl mniê ñu H'Bilha jing dĭng buăl mniê kơ H'Račel anak mniê ñu.)
Y-Yakôp dôk hŏng H'Račel mơh, leh anăn ñu khăp H'Račel lu hĭn kơ H'Lêa. Ñu lŏ mă bruă kơ Y-Laban kjuh thŭn.
Yêhôwa ƀuh Y-Yakôp amâo khăp ôh kơ H'Lêa, leh anăn ñu brei gơ̆ dưi ba tian. Bi H'Račel, jing mniê plao.
H'Lêa ba tian leh anăn kkiêng kơ sa čô anak êkei. Ñu bi anăn gơ̆ Y-Ruben, kyuadah ñu lač, “Yêhôwa dlăng leh kơ klei ênguôt kâo. Kyuanăn sĭt nik ară anei ung kâo srăng khăp kơ kâo.”
Ñu lŏ ba tian leh anăn kkiêng kơ sa čô anak êkei leh anăn lač, “Kyuadah Yêhôwa hmư̆ leh arăng amâo khăp ôh kơ kâo, snăn ñu lŏ brei anak êkei anei kơ kâo.” Leh anăn ñu bi anăn gơ̆ Y-Simêôn.
Ñu lŏ ba tian leh anăn kkiêng kơ sa čô anak êkei leh anăn lač, “Ară anei ung kâo srăng đuôm hŏng kâo, kyuadah kâo kkiêng leh kơ ñu tlâo čô anak êkei.” Kyuanăn arăng bi anăn ñu Y-Lêwi.
Ñu lŏ ba tian leh anăn kkiêng kơ sa čô anak êkei, leh anăn ñu lač, “Tal anei kâo srăng bi mni kơ Yêhôwa.” Kyuanăn ñu bi anăn gơ̆ Y-Yuđa. Leh anăn ñu mdei ba tian.
Ala jing mnêč hĭn kơ jih jang hlô mnơ̆ng dliê Khua Yang Aê Diê mjing leh. Ñu lač kơ mniê, “Sĭt nik hĕ Aê Diê lač, ‘Đăm diih ƀơ̆ng ôh boh jih jang ana kyâo hlăm war djam’?”
Mniê lač kơ ala, “Hmei dưi ƀơ̆ng boh mơ̆ng jih jang ana kyâo hlăm war djam;
ƀiădah Aê Diê lač, ‘Đăm ƀơ̆ng ôh boh ana kyâo ti krah war djam, kăn ruêh boh anăn rei, huĭdah diih djiê.’ ”
Ƀiădah ala lač kơ mniê, “Hơăi, diih amâo srăng djiê sĭt ôh;
kyuadah Aê Diê thâo hruê diih ƀơ̆ng boh anăn ală diih srăng pŏk mblang, leh anăn diih srăng jing msĕ si Aê Diê, thâo kral klei jăk leh anăn klei jhat.”
Snăn tơdah mniê ƀuh boh ana kyâo anăn jăk ƀơ̆ng, mơak dlăng, leh anăn yuôm dưi brei klei thâo mĭn, ñu pĕ boh ana kyâo anăn leh anăn ƀơ̆ng, ñu brei mơh kơ ung ñu dôk giăm ñu, leh anăn gơ̆ ƀơ̆ng.
Ală jih diñu dua pŏk mblang mtam, thâo kral diñu dôk lưng mlŭn; leh anăn diñu jhĭt hla ana boh hra mjing mnơ̆ng guôm asei mlei.
Diñu hmư̆ ênai Khua Yang Aê Diê êbat hlăm war djam êjai angĭn êđăp thut ti tlam. Êkei leh anăn mô̆ ñu đuĕ dăp kơ Yêhôwa Aê Diê ti krah ana kyâo hlăm war djam.
Ƀiădah Khua Yang Aê Diê iêu êkei anăn leh anăn lač kơ ñu, “Ti anôk ih dôk?”
Êkei anăn lač, “Kâo hmư̆ ênai ih hlăm war djam, leh anăn kâo huĭ kyuadah kâo dôk lưng mlŭn; snăn yơh kâo đuĕ dăp.”
Khua Yang Aê Diê lač, “Hlei hưn kơ ih dôk lưng mlŭn? Ih tuôm ƀơ̆ng mơ̆ boh ana kyâo kâo ghă leh amâo brei ih ƀơ̆ng anăn?”
Êkei anăn lač, “Mniê ih brei dôk mbĭt hŏng kâo, ñu yơh brei kơ kâo boh ana kyâo anăn leh anăn kâo ƀơ̆ng hĕ.”
Khua Yang Aê Diê lač kơ mniê, “Ya klei ih ngă snăn lĕ?” Mniê lač, “Ala mplư kâo, snăn kâo ƀơ̆ng hĕ.”
Khua Yang Aê Diê lač kơ ala, “Kyuadah ŏng ngă leh snăn, ŏng mâo klei tăm pah ktang hĭn kơ jih jang hlô mnơ̆ng rông, leh anăn jih jang hlô dliê; ŏng srăng rui hŏng tian ŏng, leh anăn srăng ƀơ̆ng ƀruih lăn jih hruê ŏng dôk hdĭp.
Kâo srăng mjing klei bi roh ŏng hŏng mniê anăn, wăt klei bi roh phung anak čô ŏng hŏng phung anak čô ñu; gơ̆ srăng bi êka boh kŏ ŏng, leh anăn ŏng srăng bi êka kđul gơ̆.”
Ñu lač kơ mniê, “Kâo srăng lŏ bi mđĭ klei ruă ih êjai ih ba tian; leh anăn ih srăng kkiêng hŏng klei ruă mơh; ƀiădah ih ăt srăng čiăng kơ ung ih, leh anăn ñu srăng jing khua ih.”
Leh anăn ñu lač kơ Y-Ađam, “Kyuadah ih gưt leh asăp mô̆ ih, leh anăn ƀơ̆ng leh boh ana kyâo kâo ghă leh anăn lač leh, ‘Đăm ih ƀơ̆ng ôh boh anăn,’ Lăn mâo klei tăm pah kyua ih; ih srăng mâo mnơ̆ng ƀơ̆ng huă mơ̆ng lăn hŏng klei suăi jih hruê ih dôk hdĭp;
lăn srăng bi čăt êruê ana leh anăn êruê hruĕ kơ ih, leh anăn ih srăng ƀơ̆ng djam hlăm hma.
Ih srăng mâo mnơ̆ng ƀơ̆ng huă hŏng êa kơhŏ ti adhei ih tơl ih lŏ wĭt kơ lăn, kyuadah mơ̆ng lăn yơh arăng mjing ih leh; kyuadah ih jing ƀruih lăn, ih srăng lŏ wĭt jing ƀruih lăn mơh.”
Y-Ađam bi anăn mô̆ ñu H'Êwơ, kyuadah gơ̆ jing amĭ kơ jih jang mnuih.
Khua Yang Aê Diê ngă brei kơ Y-Ađam leh anăn kơ mô̆ gơ̆ ao klĭt, leh anăn bi hơô digơ̆.
Khua Yang Aê Diê lač, “Nĕ anei, mnuih jing leh msĕ si drei, thâo kral klei jăk leh anăn klei jhat. Ară anei hin, huĭdah ñu yơr kngan pĕ mơh boh ana kyâo klei hdĭp, ƀơ̆ng, leh anăn dôk hdĭp hlŏng lar.”
Kyuanăn Khua Yang Aê Diê suôt ñu mơ̆ng war djam Êđen, čiăng kơ ñu tlăng ksul lăn, mơ̆ng anăn arăng mjing ñu leh.
Khua Yang Aê Diê suôt mnuih anăn, leh anăn ti ngŏ war djam Êđen ñu dưm phung čêrubim djă đao gưm trơ̆ng hŏng êlah pui dar wir nanao čiăng mgang êlan nao kơ ana kyâo klei hdĭp.
Tơdah H'Račel ƀuh ñu amâo kkiêng anak kơ Y-Yakôp ôh, ñu nač kơ amai ñu; leh anăn ñu lač kơ Y-Yakôp, “Brei phung anak kơ kâo amâodah kâo djiê.”
Y-Yakôp đĭ ai ăl kơ H'Račel leh anăn lač, “Kâo hĕ jing Aê Diê, pô hngah brei anak kơ ih?”
H'Račel lač, “Nĕ anei dĭng buăl mniê kâo H'Bilha. Dôk bĕ hŏng ñu, čiăng kơ ñu dưi kkiêng anak ti kơŭt kâo, leh anăn kâo srăng mâo phung anak mơh mơ̆ng ñu.”
H'Račel brei H'Bilha dĭng buăl mniê ñu jing mô̆ kơ Y-Yakôp, leh anăn Y-Yakôp nao dôk hŏng gơ̆.
H'Bilha ba tian leh anăn kkiêng sa čô anak êkei kơ Y-Yakôp.
H'Račel lač, “Aê Diê ksiêm klei kâo leh. Ñu hmư̆ leh mơh asăp kâo leh anăn brei kơ kâo sa čô anak êkei.” Kyuanăn ñu bi anăn gơ̆ Y-Dan.
H'Bilha dĭng buăl mniê H'Račel lŏ ba tian leh anăn kkiêng kơ sa čô anak êkei tal dua kơ Y-Yakôp.
H'Račel lač, “Kâo bi čĭk ktang hŏng amai kâo, leh anăn kâo dưi leh.” Snăn ñu bi anăn gơ̆ Y-Naptali.
Tơdah H'Lêa ƀuh ñu mdei leh ba tian, ñu mă H'Silpa dĭng buăl mniê ñu, leh anăn brei gơ̆ jing mô̆ kơ Y-Yakôp.
H'Silpa dĭng buăl mniê H'Lêa kkiêng sa čô anak êkei kơ Y-Yakôp.
H'Lêa lač, “Klei jăk jĭn êdi!” Snăn ñu bi anăn gơ̆ Y-Gat.
H'Silpa dĭng buăl mniê H'Lêa kkiêng kơ sa čô anak êkei tal dua kơ Y-Yakôp.
H'Lêa lač, “Mơak snăk kâo! Kyuadah phung mniê srăng pia kâo pô mơak.” Snăn ñu bi anăn gơ̆ Y-Aser.
Y-Ruben nao kơ hma êjai yan puôt mdiê ƀlê. Ñu ƀuh boh hbei mandragôr leh anăn ñu djă ba boh anăn kơ H'Lêa amĭ ñu. H'Račel lač kơ H'Lêa, “Brei kơ kâo đa boh hbei mandragôr anak ih.”
H'Lêa lač kơ ñu, “Ka djăp hĕ ih mă leh ung kâo? Ƀiădah ih lŏ čiăng msĕ mơh mă boh hbei mandragôr anak kâo?” H'Račel lač, “Snăn Y-Yakôp srăng đih hŏng ih mlam anei čiăng kâo dưi mâo boh hbei mandragôr anak ih.”
Tơdah Y-Yakôp wĭt mơ̆ng hma ti tlam, H'Lêa kbiă nao bi tuôm hŏng ñu leh anăn lač, “Ih srăng hriê đih hŏng kâo, kyuadah kâo blei ih leh hŏng boh hbei mandragôr anak kâo.” Snăn Y-Yakôp đih hŏng ñu mlam anăn.
Aê Diê hmư̆ H'Lêa; ñu ba tian leh anăn kkiêng anak êkei tal êma kơ Y-Yakôp.
H'Lêa lač, “Aê Diê mưn kâo leh, kyua kâo brei dĭng buăl mniê kâo kơ ung kâo.” Snăn ñu bi anăn gơ̆ Y-Isakar.
H'Lêa lŏ ba tian leh anăn kkiêng anak êkei tal năm kơ Y-Yakôp.
H'Lêa lač, “Aê Diê brei ngăn knŭ yuôm snăk kơ kâo. Ară anei ung kâo srăng mpŭ kơ kâo, kyuadah kâo kkiêng leh kơ ñu năm čô anak êkei.” Snăn ñu bi anăn gơ̆ Y-Sabulôn.
Êdei tinăn ñu kkiêng kơ sa čô anak mniê leh anăn bi anăn gơ̆ H'Dina.
Leh anăn Aê Diê hdơr kơ H'Račel. Ñu hmư̆ gơ̆ leh anăn brei gơ̆ dưi ba tian.
Gơ̆ ba tian leh anăn kkiêng kơ sa čô anak êkei leh anăn lač, “Aê Diê mă hĕ leh klei hêñ kâo.”
Gơ̆ bi anăn ñu Y-Yôsep, lač, “Čiăng kơ Aê Diê lŏ thiăm kơ kâo sa čô anak êkei mkăn.”
Leh H'Račel kkiêng kơ Y-Yôsep, Y-Yakôp lač kơ Y-Laban, “Brei kâo đuĕ nao čiăng kâo dưi wĭt kơ anôk kâo pô hlăm čar kâo.
Brei kơ kâo phung mô̆ kâo leh anăn phung anak kâo; kyua čiăng mâo phung anăn yơh kâo mă bruă leh kơ ih, leh anăn brei kâo đuĕ nao; kyuadah ih thâo leh bruă kâo đru ih.”
Y-Laban lač kơ ñu, “Brei kâo lač klei anei: kâo thâo Yêhôwa brei leh klei jăk jĭn kơ kâo kyua ih.
Lač bĕ dŭm kâo srăng mưn ih leh anăn kâo srăng brei.”
Y-Yakôp lač kơ ñu, “Ih thâo leh si kâo mă bruă kơ ih leh anăn si mnơ̆ng rông ih jing leh kyua kâo.
Kyuadah ih mâo ƀiă mnơ̆ng êlâo kâo truh, ƀiădah ñu đĭ jing lu. Yêhôwa brei leh klei jăk jĭn kơ ih ti anôk kâo nao. Bi ară anei hin, hbĭl kâo srăng bi mâo mnơ̆ng kơ sang kâo pô lĕ?”
Y-Laban lač, “Ya mnơ̆ng kâo srăng brei kơ ih?” Y-Yakôp lač, “Ih amâo srăng brei mnơ̆ng kơ kâo ôh. Tơdah ih srăng ngă snei kơ kâo, kâo srăng lŏ kiă biăp ih.
Hruê anei kâo srăng nao ti krah jih jang biăp ih čiăng dưm mdê jih jang biăp brêč leh anăn ƀlak, jih jang biăp jŭ, leh anăn jih jang bê ana brêč leh anăn ƀlak. Mnơ̆ng anăn srăng jing dŏ mưn kâo.
Snăn klei kpă ênô kâo srăng bi êdah kơ kâo êdei, tơdah ih srăng hriê dlăng dŏ mưn kâo. Jih jang bê ana amâo mâo brêč leh anăn ƀlak, jih jang biăp amâo mâo jŭ srăng yap msĕ si kâo tlĕ.”
Y-Laban lač, “Jăk leh, brei klei anăn jing tui si klei ih blŭ.”
Hruê anăn mơh Y-Laban bi kah bê knô brung leh anăn ƀlak leh anăn jih jang bê ana brêč leh anăn ƀlak, jih jang bê knô mâo anôk kô̆ leh anăn jih jang biăp jŭ. Ñu jao mnơ̆ng anăn kơ kngan phung anak êkei ñu.
Ñu bi kbưi tlâo hruê êbat ñu hŏng Y-Yakôp. Y-Yakôp kiă biăp Y-Laban adôk.
Y-Yakôp mă adhan mtah ana kyâo pôplar, amandê, leh anăn platan. Ñu kruak klĭt adhan kyâo anăn bi êdah anôk kô̆.
Ñu dưm adhan kyâo anăn ti anăp biăp hriê kơ kniêm hlăm anôk mbông êa. Leh anăn digơ̆ bi dôk knô ana tơdah digơ̆ nao mnăm êa.
Biăp bi dôk knô ana ti anăp adhan kyâo anăn leh anăn digơ̆ mđai brung, brêč, leh anăn ƀlak.
Y-Yakôp bi kah jih jang êđai biăp anăn leh anăn ñu dưm digơ̆ mbĭt hŏng biăp brung leh anăn jŭ hlăm biăp Y-Laban; ƀiădah ñu dưm mdê biăp ñu pô. Ñu amâo bi lŭk biăp ñu pô hŏng biăp Y-Laban ôh.
Tơdah biăp ktang hĭn bi dôk knô ana, Y-Yakôp dưm adhan kyâo hlăm kniêm ti anăp ală digơ̆ čiăng kơ digơ̆ bi dôk knô ana ti anăp adhan kyâo.
Ƀiădah tơdah biăp awăt, ñu amâo dưm digơ̆ mbĭt ôh. Snăn biăp awăt hĭn jing dŏ Y-Laban, leh anăn biăp ktang hĭn jing dŏ Y-Yakôp.
Snăn Y-Yakôp đĭ mdrŏng snăk. Ñu mâo biăp lu, phung dĭng buăl mniê, phung dĭng buăl êkei, aseh samô, leh anăn aseh dliê.
Y-Yakôp hmư̆ klei phung anak êkei Y-Laban blŭ, lač, “Y-Yakôp mă leh jih jang mnơ̆ng ama drei; leh anăn hŏng ngăn ama drei yơh ñu jing mdrŏng.”
Y-Yakôp ƀuh Y-Laban amâo lŏ khăp kơ ñu ôh.
Leh anăn Yêhôwa lač kơ Y-Yakôp, “Wĭt bĕ kơ čar phung aê ih leh anăn kơ phung găp djuê ih, leh anăn kâo srăng dôk mbĭt hŏng ih.”
Y-Yakôp brei arăng nao iêu H'Račel leh anăn H'Lêa hriê ti hma kơ biăp ñu.
Ñu lač kơ digơ̆, “Kâo ƀuh ama diih amâo lŏ khăp kơ kâo ôh msĕ si êlâo. Ƀiădah Aê Diê ama kâo dôk mbĭt hŏng kâo leh.
Diih thâo leh kâo mă bruă leh hŏng jih klei ktang kâo kơ ama diih.
Ƀiădah ama diih mplư kâo leh, bi mlih pluh bliư̆ dŏ mưn kâo; ƀiădah Aê Diê amâo brei ñu ngă jhat kơ kâo ôh.
Tơdah ñu lač, ‘Biăp bê brêč srăng jing dŏ mưn ih,’ snăn jih jang biăp bê mđai brêč. Tơdah ñu lač, ‘Biăp bê brung srăng jing dŏ mưn ih,’ snăn jih jang biăp bê mđai brung.
Snăn Aê Diê mă leh biăp bê ama diih leh anăn brei kơ kâo.
Êjai yan biăp bi dôk knô ana kâo kngưr ală dlăng hlăm klei êpei; nĕ anei, bê knô bi drue hŏng bê ana jing brung, brêč, leh anăn ƀlak.
Dĭng buăl jăk Aê Diê lač kơ kâo hlăm klei êpei, ‘Ơ Y-Yakôp!’ Kâo lač, ‘Nĕ tinei kâo.’
Ñu lač, ‘Kngưr ală ih leh anăn dlăng: jih jang bê knô bi drue hŏng bê ana jing brung, brêč, leh anăn ƀlak; kyuadah kâo ƀuh leh jih klei Y-Laban ngă kơ ih.
Kâo jing Aê Diê Bêthel, anôk ih tuh êa ƀâo mngưi ti dlông mnơ̆ng bi knăl, anôk ih ngă leh klei ƀuăn kơ kâo. Ară anei, kgŭ bĕ ih, kbiă mơ̆ng čar anei leh anăn wĭt kơ čar arăng kkiêng kơ ih.’ ”
H'Račel leh anăn H'Lêa lŏ wĭt lač kơ ñu, “Adôk mâo mơ̆ kơ hmei sa kdrêč amâodah ngăn dưn hlăm sang ama hmei?
Amâo djŏ hĕ ñu yap hmei msĕ si phung tue? Kyuadah ñu čhĭ hmei leh, leh anăn ƀơ̆ng leh prăk arăng blei hmei!
Jih ngăn drăp Aê Diê mă mơ̆ng ama hmei jing dŏ drei leh anăn kơ phung anak drei. Ară anei lĕ, ngă jih si klei Aê Diê yua ih ngă.”
Snăn Y-Yakôp kgŭ, leh anăn ñu brei phung anak êkei leh anăn phung mô̆ ñu đĭ aseh samô.
Ñu mă ba jih mnơ̆ng rông, dŏ mkăm leh, jih jang mnơ̆ng ñu mâo leh tui si ñu mă hlăm čar Padan-Aram, čiăng nao kơ Y-Isăk ama ñu hlăm čar Kanaan.
Y-Laban nao kăp mlâo biăp ñu, leh anăn H'Račel tlĕ rup yang sang ama ñu.
Y-Yakôp mplư Y-Laban mnuih Aram, kyua ñu amâo lač ôh kơ ñu mĭn đuĕ.
Ñu đuĕ hŏng jih jang mnơ̆ng ñu mâo. Ñu kgŭ leh anăn găn Êa Krông Ơprat, leh anăn ñu nao phă čư̆ Galaat.
Ti hruê tal tlâo arăng hưn kơ Y-Laban klei Y-Yakôp đuĕ leh.
Snăn ñu mă găp djuê ñu mbĭt hŏng ñu leh anăn tiŏ Y-Yakôp kjuh hruê êbat. Ñu dơ̆ng hmao Y-Yakôp ti čư̆ Galaat.
Aê Diê nao kơ Y-Laban mnuih Aram hlăm klei êpei êjai mlam leh anăn lač kơ ñu, “Răng bĕ kơ ih pô. Đăm blŭ kơ Y-Yakôp klei jăk amâodah klei jhat ôh.”
Y-Laban hmao Y-Yakôp. Y-Yakôp mdơ̆ng leh sang čhiăm ñu ti čar kngư, leh anăn Y-Laban mbĭt hŏng phung ñu mdơ̆ng mơh sang čhiăm diñu ti čar kngư Galaat.
Y-Laban lač kơ Y-Yakôp, “Ya ih ngă leh? Ih tlĕ đuĕ mơ̆ng kâo leh anăn mă ba phung anak mniê kâo msĕ si phung mnă arăng mă hŏng đao gưm.
Si ngă ih tlĕ đuĕ leh anăn mă dŏ dô kâo, amâo hưn kơ kâo ôh, čiăng kơ kâo dưi brei ih nao hŏng klei mơak, klei mmuñ, hŏng asăp hgơr điêt leh anăn asăp brô̆?
Ih kăn brei lei kâo dưi čŭm phung anak êkei leh anăn phung anak mniê kâo. Hŏng klei mluk ih ngă snăn.
Kngan kâo dưi ngă jhat kơ ih; ƀiădah Aê Diê ama ih blŭ leh kơ kâo mlam mlei, lač, ‘Răng bĕ kơ ih pô, đăm blŭ kơ Y-Yakôp klei jăk amâodah klei jhat ôh.’
Ară anei ih đuĕ kyuadah ih hnĭng snăk kơ sang ama ih, ƀiădah si ngă ih tlĕ rup yang kâo?”
Y-Yakôp lŏ wĭt lač kơ Y-Laban, “Kyuadah kâo huĭ, kâo mĭn ih srăng sua mă phung anak mniê ih mơ̆ng kâo.
Ƀiădah hŏng hlei pô ih ƀuh rup yang ih, ñu anăn amâo srăng dôk hdĭp ôh. Ti anăp phung ayŏng adei drei brei ih ksiêm ya mnơ̆ng jing dŏ ih dôk hŏng kâo, leh anăn mă dŏ anăn.” Kyuadah Y-Yakôp amâo thâo ôh klei H'Račel tlĕ leh rup yang anăn.
Y-Laban mŭt hlăm sang čhiăm Y-Yakôp, hlăm sang čhiăm H'Lêa, leh anăn hlăm sang čhiăm dua čô dĭng buăl mniê, ƀiădah ñu amâo ƀuh dŏ anăn ôh. Ñu kbiă mơ̆ng sang čhiăm H'Lêa leh anăn mŭt hlăm sang čhiăm H'Račel.
H'Račel mă leh rup yang leh anăn dưm dŏ anăn hlăm ưn aseh samô, leh anăn ñu sun dôk ti dlông rup yang anăn. Y-Laban duah ksul hlăm jih sang čhiăm anăn, ƀiădah amâo ƀuh dŏ anăn ôh.
H'Račel lač kơ ama ñu, “Đăm brei khua kâo ăl ôh, kyuadah kâo amâo dưi kgŭ ti anăp ih, kyuadah truh leh kơ kâo tui si klei bhiăn phung mniê.” Ñu duah ƀiădah ñu amâo ƀuh ôh rup yang.
Y-Yakôp ăl leh anăn ƀuah Y-Laban. Y-Yakôp lač kơ Y-Laban, “Ya klei bhiăn kâo gao? Ya klei soh kâo, tơl ih tiŏ kâo hŏng klei ăl?
Ih duah ksul jih mnơ̆ng kâo. Ih ƀuh mơ̆ mnơ̆ng ih pô? Dưm dŏ anăn tinei ti anăp phung ayŏng adei kâo leh anăn phung ayŏng adei ih, čiăng kơ diñu dưi phat kđi hdơ̆ng drei dua.
Nĕ dua pluh thŭn leh kâo dôk mbĭt hŏng ih. Biăp ana ih leh anăn bê ana ih amâo tuôm mplĕ ôh, leh anăn kâo amâo tuôm ƀơ̆ng ôh biăp knô ih.
Kâo amâo tuôm ba kơ ih ôh biăp hlô dliê hiêk ƀơ̆ng. Kâo pô tŭ klei luč anăn. Ih brei kâo čiu leh thâodah arăng tlĕ êjai hruê amâodah mlam.
Snei kâo jing: mđiă hơr kâo êjai hruê leh anăn êăt bi kruôt kâo êjai mlam, leh anăn kâo amâo dưi pĭt ôh.
Nĕ dua pluh thŭn anei kâo dôk hlăm sang ih. Kâo mă bruă kơ ih leh pluh pă thŭn čiăng mâo dua čô anak mniê ih, leh anăn năm thŭn kơ biăp ih, leh anăn ih bi mlih leh pluh bliư̆ dŏ mưn kâo.
Tơdah Aê Diê ama kâo, Aê Diê Y-Abraham, pô Y-Isăk huĭ mpŭ, amâo dôk tĭng kơ kâo, sĭt nik ih brei kâo wĭt kngan êhŏng. Aê Diê ƀuh leh klei knap kâo leh anăn bruă kngan kâo, leh anăn ñu ƀuah ih mlam mlei.”
Y-Laban lŏ wĭt lač kơ Y-Yakôp, “Phung anak mniê anăn jing anak mniê kâo, phung hđeh anăn jing phung čô kâo, biăp anăn jing biăp kâo, leh anăn jih jang mnơ̆ng ih ƀuh anăn jing mnơ̆ng kâo. Ya kâo dưi ngă hruê anei kơ phung anei, phung anak mniê kâo, amâodah kơ phung anak diñu kkiêng leh?
Ară anei bơ drei, brei drei ngă klei bi mguôp kâo hŏng ih, leh anăn brei klei anăn jing klei hưn bi sĭt hdơ̆ng kâo hŏng ih.”
Snăn Y-Yakôp mă ba klŏ boh tâo, mdơ̆ng ñu jing klei bi knăl.
Y-Yakôp lač kơ phung ayŏng adei ñu, “Bi kƀĭn boh tâo.” Digơ̆ mă mkăm boh tâo, leh anăn huă ƀơ̆ng ti djiêu kăm boh tâo anăn.
Y-Laban pia anôk anăn Jêgar-sahadutha, ƀiădah Y-Yakôp pia anôk anăn Galet.
Y-Laban lač, “Kăm boh tâo anei jing klei hưn bi sĭt hdơ̆ng kâo hŏng ih hruê anei.” Kyuanăn arăng pia anôk anăn Galet
leh anăn Mispa, kyuadah Y-Laban lač, “Brei Yêhôwa răng kriê hdơ̆ng kâo hŏng ih êjai drei dôk mdê mdê.
Tơdah ih ngă jhat kơ phung anak mniê kâo, amâodah tơdah ih mă phung mô̆ mkăn, wăt tơdah amâo mâo mnuih ôh dôk hŏng drei, brei ih hdơr Aê Diê yơh jing pô ƀuh hdơ̆ng kâo hŏng ih.”
Y-Laban lač kơ Y-Yakôp, “Brei ih ƀuh kăm boh tâo anei leh anăn mnơ̆ng bi knăl kâo mdơ̆ng leh ti krah kâo hŏng ih.
Kăm boh tâo anei leh anăn mnơ̆ng bi knăl anei jing klei hưn kơ kâo amâo srăng găn kăm boh tâo anei nao kơ ih ôh, leh anăn ih amâo srăng găn ôh mnơ̆ng bi knăl anei hriê čiăng ngă jhat kơ kâo.
Brei Aê Diê Y-Abraham, Aê Diê Y-Nahôr, leh anăn Aê Diê ama diñu phat kđi hdơ̆ng drei.” Leh anăn Y-Yakôp kat asei hŏng Pô Y-Isăk ama ñu huĭ mpŭ.
Y-Yakôp myơr mnơ̆ng ngă yang ti čư̆ leh anăn ñu iêu phung ayŏng adei ñu huă ƀơ̆ng; leh anăn diñu đăm jih mlam hlăm čư̆.
Ưm aguah Y-Laban kgŭ, čŭm phung anak čô leh anăn phung anak mniê ñu. Ñu hơêč hmưi kơ digơ̆ leh anăn đuĕ wĭt kơ anôk ñu.
Êjai Y-Yakôp êbat nao ktuê êlan mâo phung dĭng buăl jăk Aê Diê bi tuôm hŏng ñu.
Tơdah Y-Yakôp ƀuh phung anăn, ñu lač, “Anei jing kđông kahan Aê Diê!” Snăn ñu pia anôk anăn Mahanaim.
Y-Yakôp tiŏ nao phung mnuih êlâo kơ ñu hưn kơ ayŏng ñu Y-Êsâo ti čar Sêir hlăm ala čar Êđôm.
Ñu mtă klei anei kơ digơ̆, “Snei klei diih srăng lač kơ khua kâo Y-Êsâo: ‘Dĭng buăl ih Y-Yakôp lač snei, kâo dôk jưh leh ti sang Y-Laban hlŏng kơ ară anei.
Kâo mâo lu êmô, aseh dliê, biăp, phung dĭng buăl êkei leh anăn phung dĭng buăl mniê. Kâo mơĭt klei hưn anei kơ khua kâo, čiăng ih srăng pap brei kơ kâo.’ ”
Phung hưn lŏ wĭt kơ Y-Yakôp, lač, “Hmei nao bi tuôm leh hŏng ayŏng ih Y-Êsâo, leh anăn ñu hriê bi tuôm hŏng ih mbĭt hŏng pă êtuh čô êkei.”
Y-Yakôp huĭ snăk leh anăn rŭng răng. Ñu bi mbha phung mnuih mbĭt hŏng ñu, wăt biăp, êmô, leh anăn aseh samô hlăm dua phung.
Ñu mĭn, “Tơdah Y-Êsâo bi tuôm hŏng sa phung leh anăn bi mdjiê digơ̆, sa phung adôk srăng tlaih.”
Y-Yakôp lač, “Ơ Aê Diê ama kâo Y-Abraham, Aê Diê ama kâo Y-Isăk, Ơ Yêhôwa, pô lač leh kơ kâo, ‘Wĭt bĕ kơ čar ih leh anăn kơ găp djuê ih, leh anăn kâo srăng ngă jăk kơ ih.’
Kâo amâo năng ôh kơ klei điêt hĭn hlăm jih klei jăk leh anăn jih klei sĭt suôr ih bi êdah leh kơ dĭng buăl ih; kyuadah kâo găn leh êa krông Yurdan anei knŏng hŏng giê kâo, leh anăn ară anei kâo jing dua phung.
Kâo kwưh kơ ih, bi mtlaih kâo bĕ mơ̆ng kngan ayŏng kâo, mơ̆ng kngan Y-Êsâo; kyuadah kâo huĭ kơ ñu, huĭdah ñu hriê bi mdjiê hmei jih wăt phung amĭ mbĭt hŏng phung anak.
Ƀiădah ih lač leh, ‘Kâo srăng ngă klei jăk kơ ih, leh anăn kâo srăng brei phung anak čô ih lu msĕ si čuah êa ksĭ, arăng amâo dưi yap ôh kyuadah lu êdimima.’ ”
Ñu đăm tinăn mlam anăn. Ñu mă đa mnơ̆ng ñu mâo mbĭt hŏng ñu čiăng myơr kơ Y-Êsâo ayŏng ñu:
dua êtuh drei bê ana, dua pluh drei bê knô, dua êtuh drei biăp ana, dua pluh drei biăp knô,
tlâo pluh drei aseh samô ana adôk bi mam êđai digơ̆, pă pluh drei êmô ana, pluh drei êmô knô, dua pluh drei aseh dliê ana, leh anăn pluh drei aseh dliê knô.
Ñu jao mnơ̆ng rông anăn mdê mdê grăp êpul kơ phung dĭng buăl ñu, leh anăn lač kơ digơ̆, “Nao bĕ diih êlâo kơ kâo, leh anăn bi kbưi hdơ̆ng êpul mnơ̆ng mdê mdê anăn.”
Ñu mtă snei kơ pô nao êlâo, “Tơdah Y-Êsâo ayŏng kâo srăng tuôm hŏng ih leh anăn êmuh kơ ih, ‘Hlei khua ih? Ti ih nao? Kơ hlei pô mnơ̆ng rông ti anăp ih?’
Brei ih lač, ‘Diñu jing dŏ dĭng buăl ih Y-Yakôp. Diñu jing mnơ̆ng myơr kơ Y-Êsâo khua kâo; leh anăn nĕ anei, wăt ñu mơh ti tluôn hmei.’ ”
Ñu mtă msĕ mơh kơ phung tal dua, tal tlâo, leh anăn kơ jih jang phung hlue êpul mnơ̆ng rông anăn, lač, “Brei diih blŭ snăn kơ Y-Êsâo tơdah diih bi tuôm hŏng ñu.
Brei diih lač, ‘Wăt dĭng buăl ih Y-Yakôp mơh ti tluôn hmei;’ ” kyuadah ñu mĭn, “Năng ai kâo srăng bi hlai ai ñu hŏng mnơ̆ng myơr nao êlâo kơ kâo, leh anăn ti knhal êdei kâo srăng ƀuh ƀô̆ mta ñu. Năng ai ñu srăng tŭ kâo.”
Jih mnơ̆ng ñu myơr anăn nao êlâo ti anăp ñu; ƀiădah ñu pô đăm mlam anăn hlăm anôk diñu jưh.
Ti mlam anăn ñu kgŭ, mă dua čô mô̆ ñu, dua čô dĭng buăl mniê ñu, leh anăn phung pluh sa čô anak êkei ñu, leh anăn găn ti anôk găn êa krông Yabôk.
Ñu mă digơ̆ brei digơ̆ găn êa krông, leh anăn mơĭt kơ nah adih jih jang mnơ̆ng ñu mâo.
Y-Yakôp dôk hjăn ñu. Mâo sa čô mnuih bi čĭk hŏng ñu tơl yang hruê ƀlĕ.
Tơdah êkei anăn ƀuh amâo dưi hŏng Y-Yakôp ôh, gơ̆ čăm ñu ti gĭng, leh anăn gĭng Y-Yakôp kplêč êjai ñu bi čĭk hŏng gơ̆.
Gơ̆ lač, “Lui kâo nao, kyuadah yang hruê ƀlĕ leh.” Ƀiădah Y-Yakôp lač, “Kâo amâo srăng brei ih nao ôh, knŏng tơdah ih hơêč hmưi kơ kâo êlâo.”
Gơ̆ lač kơ ñu, “Hlei anăn ih?” Ñu lač, “Y-Yakôp.”
Gơ̆ lač, “Arăng amâo srăng lŏ pia anăn ih Y-Yakôp ôh, ƀiădah Y-Israel, kyuadah ih bi čĭk leh hŏng Aê Diê leh anăn hŏng phung mnuih, leh anăn ih dưi leh.”
Y-Yakôp êmuh kơ gơ̆, “Kâo kwưh kơ ih, hưn bĕ kơ kâo anăn ih.” Gơ̆ lač, “Si ngă ih êmuh anăn kâo?” Leh anăn gơ̆ hơêč hmưi kơ ñu tinăn.
Snăn Y-Yakôp pia anôk anăn Pêniêl, kyuadah ñu lač, “Kâo ƀuh leh Aê Diê ti anăp, leh anăn klei hdĭp kâo tlaih leh.”
Yang hruê ƀlĕ ti ñu tơdah ñu găn Pêniêl; leh anăn ñu êbat đŏng dlĭng.
Kyuanăn truh ti hruê anei phung anak Israel amâo ƀơ̆ng ôh aruăt êpông hlăm gĭng, kyuadah gơ̆ čăm leh Y-Yakôp ti aruăt êpông hlăm gĭng.
Y-Yakôp kngưr ală dlăng leh anăn nĕ anei, Y-Êsâo hriê mbĭt hŏng pă êtuh čô êkei. Y-Yakôp bi kak mdê mdê phung anak H'Lêa, H'Račel, leh anăn dua čô dĭng buăl mniê.
Ñu dưm êlâo phung dĭng buăl mniê hŏng phung anak digơ̆, êdei H'Lêa hŏng phung anak gơ̆, leh anăn êdei hĭn H'Račel leh anăn Y-Yôsep.
Ñu pô nao êlâo kơ digơ̆ leh anăn buôn ti lăn kjuh bliư̆, tơl ñu truh giăm ayŏng ñu.
Ƀiădah Y-Êsâo êran nao bi tuôm hŏng ñu, kmiêk ti kkuê ñu, leh anăn čŭm ñu; leh anăn diñu hia.
Y-Êsâo kngưr ală ƀuh phung mniê leh anăn phung anak, lač, “Hlei phung anei mbĭt hŏng ih?” Y-Yakôp lač, “Phung anak Aê Diê brei leh kơ dĭng buăl ih hŏng klei pap.”
Phung dĭng buăl mniê hriê giăm mbĭt hŏng phung anak diñu leh anăn buôn kkuh.
H'Lêa leh anăn phung anak ñu hriê giăm mơh leh anăn buôn kkuh. Ti knhal tuč Y-Yôsep leh anăn H'Račel hriê giăm leh anăn buôn kkuh.
Y-Êsâo lač, “Ya ih čiăng ngă hŏng phung lu kâo tuôm leh êlâo anăn?” Y-Yakôp lač, “Čiăng mâo klei pap brei ti anăp khua kâo.”
Y-Êsâo lač, “Kâo mâo djăp leh, Ơ adei kâo, pioh bĕ kơ ih pô dŏ ih mâo.”
Y-Yakôp lač, “Hơăi, kâo kwưh kơ ih, tơdah kâo mâo klei pap ti anăp ih, brei ih mă tŭ mnơ̆ng myơr mơ̆ng kngan kâo, kyuadah klei kâo ƀuh ƀô̆ mta ih msĕ si kâo ƀuh ƀô̆ mta Aê Diê, kyuadah ih tŭ leh kâo hŏng klei pap.
Mă tŭ bĕ, kâo kwưh kơ ih, mnơ̆ng kâo myơr djă ba kơ ih leh, kyuadah Aê Diê ngă jăk leh kơ kâo, leh anăn kâo mâo djăp leh.” Ñu mtrŭt gơ̆, snăn gơ̆ mă tŭ hĕ.
Y-Êsâo lač, “Nao bĕ drei, leh anăn kâo srăng nao êlâo kơ ih.”
Ƀiădah Y-Yakôp lač kơ gơ̆, “Khua kâo thâo phung hđeh jing awăt, leh anăn biăp êmô mbĭt hŏng kâo mâo êđai mda. Tơdah arăng bi ruăt diñu knŏng sa hruê, jih jang mnơ̆ng rông anăn srăng djiê.
Akâo kơ khua kâo nao êlâo kơ dĭng buăl ih, leh anăn kâo srăng nao êmưt, tui si mnơ̆ng rông dưi, leh anăn tui si phung anak dưi, tơl kâo truh kơ khua kâo ti čar Sêir.”
Y-Êsâo lač, “Brei kâo lui hŏng ih đa đa phung kâo.” Y-Yakôp wĭt lač, “Ya yuôm klei anăn? Brei kâo mâo klei pap ti anăp ală khua kâo.”
Snăn hruê anăn Y-Êsâo wĭt kơ čar Sêir.
Ƀiădah Y-Yakôp nao kơ ƀuôn Sukôt, ngă sang kơ ñu pô leh anăn ngă war kơ mnơ̆ng rông ñu. Kyuanăn arăng pia anôk anăn Sukôt.
Leh Y-Yakôp kbiă mơ̆ng čar Padan-Aram, ñu truh hŏng klei êđăp ênang kơ ƀuôn Sičem hlăm čar Kanaan. Ñu ngă anôk jưh ti anăp ƀuôn,
anôk ñu blei mơ̆ng kngan phung anak Y-Hamôr, ama Y-Sičem, hŏng sa êtuh klŏ prăk, tinăn ñu mdơ̆ng sang čhiăm ñu.
Ñu mdơ̆ng tinăn mơh sa boh knưl ngă yang leh anăn pia gơ̆, Êl-Êlôhê-Israel.
H'Dina anak mniê H'Lêa kkiêng kơ Y-Yakôp kbiă čiăng čhưn hŏng phung anak mniê čar anăn.
Y-Sičem anak êkei Y-Hamôr mnuih Hiwit, khua čar anăn, ƀuh gơ̆, mă gô̆ gơ̆ leh anăn bi hêñ gơ̆.
Ai tiê êkei anăn khăp kơ H'Dina anak mniê Y-Yakôp. Ñu khăp kơ mniê anăn leh anăn blŭ êdu êun juh lua čiăng mă ai tiê gơ̆.
Y-Sičem lač kơ Y-Hamôr ama ñu, “Brei ih mă kơ kâo mniê anăn jing mô̆ kâo.”
Y-Yakôp hmư̆ leh pô anăn bi čhŏ leh H'Dina anak mniê ñu. Ƀiădah phung anak êkei ñu ăt dôk ti hma kiă êmô biăp ñu, snăn Y-Yakôp dôk ñăt tơl diñu truh.
Y-Hamôr ama Y-Sičem nao kơ Y-Yakôp čiăng blŭ hŏng ñu,
hlăk phung anak êkei Y-Yakôp wĭt mơ̆ng hma. Tơdah diñu hmư̆ klei anăn, diñu ênguôt leh anăn ngêñ snăk kyua klei soh Y-Sičem ngă hlăm phung Israel, kyua ñu đih hŏng anak mniê Y-Yakôp, klei arăng amâo bhiăn ngă ôh.
Y-Hamôr blŭ hŏng diñu, lač, “Ai tiê Y-Sičem anak êkei kâo đuôm klei khăp kơ anak mniê ih. Kâo kwưh kơ diih, brei mniê anăn jing mô̆ ñu.
Brei diih ngă klei bi kuôl ung mô̆ hŏng hmei; brei kơ hmei phung anak mniê diih, leh anăn mă bĕ phung anak mniê hmei kơ diih.
Diih srăng dôk mbĭt hŏng hmei, leh anăn čar anei srăng dôk ti anăp diih. Brei diih dôk tinăn, bi mnia, leh anăn mâo lăn kơ diih pô.”
Y-Sičem lač kơ ama leh anăn kơ phung ayŏng adei mniê anăn, “Brei kâo dưi mâo klei pap ti anăp ală diih, leh anăn kâo srăng brei ya mnơ̆ng diih akâo.
Brei diih akâo mơ̆ng kâo ngăn knŭ bi yuôm leh anăn ngăn myơr lu snăk, leh anăn kâo srăng brei tui si diih akâo kơ kâo, ƀiădah brei kơ kâo mniê anăn jing mô̆ kâo.”
Phung anak êkei Y-Yakôp lŏ wĭt lač kơ Y-Sičem leh anăn kơ Y-Hamôr ama ñu hŏng klei mplư, kyuadah Y-Sičem bi čhŏ leh H'Dina adei mniê diñu.
Diñu lač kơ Y-Sičem leh anăn kơ Y-Hamôr, “Klei anăn hmei amâo dưi ngă ôh, brei hĕ adei mniê hmei kơ mnuih amâo mâo khăt klĭt ôh. Klei anăn jing klei bi hêñ kơ hmei.
Hmei srăng tŭ klei ih akâo knŏng tơdah diih srăng jing msĕ si hmei, brei jih jang phung êkei hlăm phung diih tŭ klei khăt klĭt.
Snăn hmei srăng brei kơ diih phung anak mniê hmei, leh anăn hmei srăng mă phung anak mniê diih kơ hmei; hmei srăng dôk mbĭt hŏng diih, leh anăn drei srăng jing sa phung ƀuôn sang.
Ƀiădah tơdah diih amâo hmư̆ ôh asăp hmei leh anăn amâo tŭ klei khăt klĭt ôh, hmei srăng mă anak mniê hmei leh anăn đuĕ.”
Y-Hamôr leh anăn Y-Sičem anak êkei Y-Hamôr mơak hŏng klei diñu blŭ anăn.
Y-Sičem amâo lŏ dôk guôn sui ôh ngă klei anăn, kyuadah ñu khăp kơ anak mniê Y-Yakôp. Arăng mpŭ kơ ñu lu hĭn kơ jih sang ama ñu.
Y-Hamôr leh anăn Y-Sičem anak êkei ñu truh ti ƀăng jang ƀuôn diñu leh anăn blŭ hŏng phung êkei ƀuôn sang diñu, lač,
“Phung mnuih anei dôk êđăp ênang hŏng drei. Snăn brei diñu dôk leh anăn bi mnia hlăm čar anei, kyuadah nĕ anei, čar jing man djăp leh kơ diñu. Brei drei mă phung anak mniê diñu jing mô̆ drei, leh anăn brei drei brei kơ diñu phung anak mniê drei.
Ƀiădah phung êkei anei srăng tŭ dôk mbĭt hŏng drei jing sa phung ƀuôn sang knŏng tơdah grăp čô êkei hlăm phung drei tŭ klei khăt klĭt msĕ si diñu khăt klĭt leh.
Amâo djŏ hĕ êmô biăp, ngăn drăp, leh anăn jih jang mnơ̆ng rông diñu srăng jing dŏ drei? Knŏng brei drei tŭ klei diñu akâo, leh anăn diñu srăng dôk mbĭt hŏng drei.”
Jih jang hlei pô kbiă ti ƀăng jang ƀuôn anăn gưt kơ Y-Hamôr leh anăn Y-Sičem anak êkei ñu, leh anăn jih jang phung êkei kbiă ti ƀăng jang ƀuôn anăn tŭ klei khăt klĭt.
Hruê tal tlâo tơdah phung êkei ƀuôn anăn dôk ruă, dua čô anak êkei Y-Yakôp, Y-Simêôn leh anăn Y-Lêwi, ayŏng H'Dina, mă đao gưm diñu, tlĕ mŭt hlăm ƀuôn anăn, bi mdjiê jih jang phung êkei.
Diñu bi mdjiê Y-Hamôr leh anăn Y-Sičem anak êkei gơ̆ hŏng đao gưm, mă H'Dina mơ̆ng sang Y-Sičem leh anăn đuĕ.
Phung anak êkei Y-Yakôp truh kơ phung djiê leh anăn plah mă dŏ dô hlăm ƀuôn anăn, kyuadah diñu bi čhŏ leh adei mniê digơ̆.
Digơ̆ mă biăp, êmô, leh anăn aseh dliê diñu, mnơ̆ng mâo hlăm ƀuôn leh anăn hlăm hma.
Digơ̆ mă jih ngăn drăp diñu, phung hđeh điêt leh anăn phung mô̆ diñu mbĭt hŏng jih jang mnơ̆ng hlăm sang.
Y-Yakôp lač kơ Y-Simêôn leh anăn Y-Lêwi, “Diih bi truh klei rŭng răng kơ kâo leh anăn brei phung mnuih ƀuôn sang phung Kanaan leh anăn phung Pêrisit bi êmut kơ kâo. Kâo jing knŏng phung ƀiă; tơdah diñu srăng bi kƀĭn mđrăm mbĭt bi kdơ̆ng hŏng kâo leh anăn ngă kơ kâo, kâo srăng rai tuč mbĭt hŏng sang kâo.”
Ƀiădah diñu lač, “Djŏ mơ̆ êkei anăn dưi ngă kơ adei mniê hmei msĕ si kơ sa čô mniê knhông?”
Aê Diê lač kơ Y-Yakôp, “Kgŭ bĕ ih, đĭ nao kơ ƀuôn Bêthel leh anăn dôk tinăn. Mdơ̆ng tinăn sa boh knưl ngă yang kơ Aê Diê, pô bi êdah leh kơ ih hlăk ih đuĕ mơ̆ng ƀô̆ mta Y-Êsâo ayŏng ih.”
Snăn Y-Yakôp lač kơ sang ñu leh anăn kơ jih jang phung dôk mbĭt hŏng ñu, “Lui hĕ rup yang tue ti krah diih. Bi doh bĕ diih pô, leh anăn bi mlih čhum ao diih.
Kgŭ bĕ drei, đĭ nao kơ ƀuôn Bêthel, čiăng kơ tinăn kâo dưi mdơ̆ng sa boh knưl ngă yang kơ Aê Diê, pô lŏ wĭt lač kơ kâo leh hlăm hruê kâo rŭng răng, leh anăn dôk leh mbĭt hŏng kâo hlăm grăp êlan kâo đuĕ hiu.”
Diñu brei kơ Y-Yakôp jih jang rup yang tue diñu mâo leh anăn buê diñu čŭt ti knga. Y-Yakôp dơr mnơ̆ng anăn ti gŭ ana kyâo giăm ƀuôn Sičem.
Êjai diñu đuĕ nao, Aê Diê bi huĭ phung dôk hlăm jih jang ƀuôn jŭm dar diñu, snăn phung anăn amâo tiŏ ôh phung anak Y-Yakôp.
Y-Yakôp mbĭt hŏng jih jang phung ñu truh ti ƀuôn Lus hlăm čar Kanaan (ƀuôn anăn jing ƀuôn Bêthel).
Ñu mdơ̆ng tinăn sa boh knưl ngă yang leh anăn pia anôk anăn Êl-Bêthel, kyuadah tinăn Aê Diê bi êdah leh kơ ñu tơdah ñu đuĕ mơ̆ng ayŏng ñu.
Hlăk anăn H'Dêbôra, dĭng buăl mniê pô bi mam leh H'Rêƀêka, djiê leh anăn arăng dơr gơ̆ ti gŭ Bêthel ti phŭn ana kyâo, leh anăn arăng pia ana kyâo anăn Alôn-Bakut.
Aê Diê lŏ bi êdah leh mơh kơ Y-Yakôp hlăk ñu hriê mơ̆ng čar Padan-Aram, leh anăn Aê Diê hơêč hmưi kơ ñu.
Aê Diê lač kơ ñu, “Anăn ih Y-Yakôp; anăn ih arăng amâo srăng lŏ pia Y-Yakôp ôh, ƀiădah anăn ih srăng jing Y-Israel.” Snăn Aê Diê bi anăn ñu Y-Israel.
Aê Diê lač kơ ñu, “Kâo jing Aê Diê, Pô Mâo Jih Klei Myang. Brei ih bi lar êngŭm. Sa phung găp djuê leh anăn lu phung găp djuê srăng kbiă hriê mơ̆ng ih, leh anăn mơ̆ng tian prôč ih srăng kbiă phung mtao.
Kâo srăng brei kơ ih leh anăn kơ phung anak čô ih êdei kơ ih čar kâo brei leh kơ Y-Abraham leh anăn kơ Y-Isăk.”
Leh anăn Aê Diê đĭ đuĕ mơ̆ng ñu mơ̆ng anôk Aê Diê blŭ leh kơ ñu.
Y-Yakôp mdơ̆ng mnơ̆ng bi knăl hŏng boh tâo ti anôk Aê Diê blŭ leh kơ ñu. Ti dlông anăn ñu tuh myơr mnơ̆ng mnăm leh anăn êa ƀâo mngưi.
Y-Yakôp pia anôk Aê Diê blŭ leh hŏng ñu Bêthel.
Diñu đuĕ nao mơ̆ng ƀuôn Bêthel; leh anăn tơdah diñu ăt dôk kbưi ka truh ôh kơ ƀuôn Êphrata, H'Račel đih pui dleh snăk.
Hlăk ñu đih pui dleh snăk, ƀuê lač kơ ñu, “Đăm huĭ ôh, kyuadah ih srăng lŏ mâo sa čô anak êkei.”
Êjai ñu dơ̆ng tuč ai (kyuadah ñu djiê), ñu bi anăn gơ̆ Y-Benôni; ƀiădah ama gơ̆ bi anăn gơ̆ Y-Benjamin.
Snăn H'Račel djiê, leh anăn arăng dơr ñu ti êlan Êphrata (ƀuôn anăn jing ƀuôn Betlêhem).
Y-Yakôp mdơ̆ng mnơ̆ng bi knăl ti dlông msat ñu. Mnơ̆ng bi knăl msat H'Račel anăn adôk truh kơ hruê anei.
Y-Israel đuĕ nao leh anăn mdơ̆ng sang čhiăm ñu ti nah dih sang tum Êder.
Êjai Y-Israel dôk hlăm čar anăn, Y-Ruben nao đih hŏng H'Bilha mô̆ hjŭng ama ñu; leh anăn Y-Israel hmư̆ klei anăn. Y-Yakôp mâo pluh dua čô anak êkei.
Phung anak êkei H'Lêa: Y-Ruben anak kkiêng êlâo kơ Y-Yakôp, Y-Simêôn, Y-Lêwi, Y-Yuđa, Y-Isakar, leh anăn Y-Sabulôn.
Phung anak êkei H'Račel: Y-Yôsep leh anăn Y-Benjamin.
Phung anak êkei H'Bilha dĭng buăl mniê H'Račel: Y-Dan leh anăn Y-Naptali.
Phung anak êkei H'Silpa dĭng buăl mniê H'Lêa: Y-Gat leh anăn Y-Aser. Anei yơh phung anak êkei arăng kkiêng kơ Y-Yakôp ti čar Padan-Aram.
Y-Yakôp truh kơ Y-Isăk ama ñu ti Mamrê, ƀuôn Kiriat-Arba (jing ƀuôn Hêbron), tinăn Y-Abraham leh anăn Y-Isăk dôk leh.
Jih jang hruê Y-Isăk dôk hdĭp mâo sa êtuh sa păn pluh thŭn.
Y-Isăk tuč êwa djiê, leh anăn arăng bi kƀĭn ñu mbĭt hŏng găp djuê ñu. Ñu khua leh anăn mduôn jŏk leh. Y-Êsâo leh anăn Y-Yakôp phung anak êkei ñu dơr ñu.
Phung anei jing anak čô Y-Êsâo (jing Y-Êđôm).
Y-Êsâo mă mô̆ mơ̆ng phung mniê čar Kanaan: H'Ada anak mniê Y-Êlon mnuih Hitit, H'Ôhôlibama anak mniê Y-Ana anak êkei Y-Sibêôn mnuih Hiwit,
leh anăn H'Basmat anak mniê Y-Ismaêl amai Y-Nêbaôt.
H'Ada kkiêng Y-Êlipas kơ Y-Êsâo. H'Basmat kkiêng Y-Rêuel.
H'Ôhôlibama kkiêng Y-Jêus, Y-Jalam, leh anăn Y-Kôra. Anei phung anak êkei Y-Êsâo mô̆ ñu kkiêng leh kơ ñu hlăm čar Kanaan.
Y-Êsâo mă phung mô̆ ñu, phung anak êkei ñu, phung anak mniê ñu, jih jang phung mnuih hlăm sang ñu, êmô ñu, jih jang mnơ̆ng rông ñu, leh anăn jih jang ngăn drăp ñu mkăm hlăm čar Kanaan, leh anăn ñu đuĕ nao hlăm čar kbưi mơ̆ng Y-Yakôp adei ñu;
kyuadah ngăn drăp diñu lu đei tơl diñu amâo dưi dôk mbĭt ôh, leh anăn anôk lăn diñu dôk anăn amâo dưi djăp ôh kơ diñu, kyuadah mnơ̆ng diñu rông lu snăk.
Snăn Y-Êsâo dôk hlăm lăn kngư Sêir. Y-Êsâo jing Y-Êđôm.
Anei phung anak čô Y-Êsâo aê phŭn kơ phung Êđôm dôk hlăm lăn kngư Sêir.
Anei anăn phung anak êkei Y-Êsâo: Y-Êlipas anak êkei H'Ada mô̆ Y-Êsâo; Y-Rêuel anak êkei H'Basmat mô̆ Y-Êsâo.
Phung anak êkei Y-Êlipas mâo: Y-Têman, Y-Ômar, Y-Sêphô, Y-Gatam, leh anăn Y-Kênas.
(H'Timna jing mô̆ hjŭng Y-Êlipas anak êkei Y-Êsâo; ñu kkiêng Y-Amalek kơ Y-Êlipas.) Anăn yơh jing phung čô êkei H'Ada mô̆ Y-Êsâo.
Anei jing phung anak êkei Y-Rêuel: Y-Nahat, Y-Sêra, Y-Sama, leh anăn Y-Misa. Anăn phung čô êkei H'Basmat mô̆ Y-Êsâo.
Anei jing phung anak êkei H'Ôhôlibama anak mniê H'Ana anak êkei Y-Sibêôn mô̆ Y-Êsâo kkiêng kơ Y-Êsâo: Y-Jêus, Y-Jalam, leh anăn Y-Kôra.
Anei jing phung khua krĭng phung anak êkei Y-Êsâo. Phung anak êkei Y-Êlipas anak kkiêng êlâo kơ Y-Êsâo: Y-Têman, Y-Ômar, Y-Sêphô, Y-Kênas,
Y-Kôra, Y-Gatam, leh anăn Y-Amalek. Phung khua anăn kbiă mơ̆ng Y-Êlipas hlăm čar Êđôm, jing phung čô êkei H'Ada.
Anei jing phung anak êkei Y-Rêuel anak êkei Y-Êsâo: Y-Nahat, Y-Sêra, Y-Sama, Y-Misa. Phung anăn jing khua găp djuê Y-Rêuel hlăm čar Êđôm, phung čô êkei H'Basmat mô̆ Y-Êsâo.
Anei jing phung anak êkei H'Ôhôlibama mô̆ Y-Êsâo: Y-Jêus, Y-Jalam, Y-Kôra. Phung khua anăn H'Ôhôlibama anak mniê H'Ana mô̆ Y-Êsâo kkiêng.
Phung anăn jing phung anak êkei Y-Êsâo (jing Êđôm) leh anăn anăn phung khua diñu.
Anei jing phung anak êkei Y-Sêir mnuih Hôrit, phung mnuih dôk hlăm čar anăn: Y-Lôtan, Y-Sôbal, Y-Sibêôn, Y-Ana,
Y-Disôn, Y-Êser, leh anăn Y-Disan. Anăn phung khua phung Hôrit, phung anak êkei Y-Sêir hlăm čar Êđôm.
Phung anak êkei Y-Lôtan: Y-Hôri leh anăn Y-Hêman. Leh anăn H'Timna jing adei mniê Y-Lôtan.
Anei jing phung anak êkei Y-Sôbal: Y-Alwan, Y-Manahat, Y-Êbal, Y-Sêphô, leh anăn Y-Ônam.
Anei jing phung anak êkei Y-Sibêôn: Y-Aiah leh anăn Y-Ana. Y-Ana anăn jing pô ƀuh hnoh êa hlơr hlăm kdrăn tač êjai ñu kiă aseh dliê Y-Sibêôn ama ñu.
Anei jing phung anak êkei Y-Ana: Y-Disôn leh anăn H'Ôhôlibama anak mniê Y-Ana.
Anei jing phung anak êkei Y-Disôn: Y-Hêmdan, Y-Êsban, Y-Itram, leh anăn Y-Čêran.
Anei jing phung anak êkei Y-Êser: Y-Bilhan, Y-Sawan, leh anăn Y-Akan.
Anei jing phung anak êkei Y-Disan: Y-Us leh anăn Y-Aran.
Anei jing phung khua phung Hôrit: Y-Lôtan, Y-Sôbal, Y-Sibêôn, Y-Ana,
Y-Disôn, Y-Êser, Y-Disan. Anăn jing phung khua hlăm phung Hôrit tui si găp djuê diñu hlăm čar Sêir.
Anei jing phung mtao kiă kriê hlăm čar Êđôm êlâo kơ mâo sa čô mtao kiă kriê phung Israel:
Y-Bêla anak êkei Y-Bêor kiă kriê hlăm čar Êđôm, anăn ƀuôn ñu jing Dinhaba.
Mtao Y-Bêla djiê, leh anăn Y-Yôbap anak êkei Y-Sêra ƀuôn Bôsra kiă kriê hrô ñu.
Mtao Y-Yôbap djiê, leh anăn Y-Husam čar Têman kiă kriê hrô ñu.
Mtao Y-Husam djiê, leh anăn Y-Hadat anak êkei Y-Bêdat, pô bi blah dưi hŏng Y-Madian hlăm čar Môap, kiă kriê hrô ñu. Anăn ƀuôn ñu Awit.
Mtao Y-Hadat djiê, leh anăn Y-Samla ƀuôn Masrêka kiă kriê hrô ñu.
Mtao Y-Samla djiê, leh anăn Y-Sal ƀuôn Rêhôbôt ti Êa Krông Ơprat kiă kriê hrô ñu.
Mtao Y-Sal djiê, leh anăn Y-Baal-Hanan anak êkei Y-Akbôr kiă kriê hrô ñu.
Mtao Y-Baal-Hanan anak êkei Y-Akbôr djiê, leh anăn Y-Hadar kiă kriê hrô ñu. Anăn ƀuôn ñu Pao; anăn mô̆ ñu H'Mêhetabel anak mniê Y-Matret čô mniê Y-Mêsahap.
Anei jing phung khua kbiă mơ̆ng Y-Êsâo tui si djuê diñu, tui si lăn diñu dôk, tui si anăn diñu: Y-Timna, Y-Alwa, Y-Jêtet,
Y-Ôhôlibama, Y-Êla, Y-Pinôn,
Y-Kênas, Y-Têman, Y-Mipsar,
Y-Makdiêl, Y-Iram. Anăn phung khua čar Êđôm tui si anôk diñu dôk hlăm čar diñu. Anăn jing Y-Êsâo aê phŭn kơ phung Êđôm.
Y-Yakôp dôk hlăm čar ama ñu tuôm dôk leh bhiâo, anăn jing čar Kanaan.
Anei jing klei yăl dliê kơ găp djuê Y-Yakôp: Y-Yôsep mâo pluh kjuh thŭn, nao kiă biăp mbĭt hŏng phung ayŏng ñu, phung anak êkei H'Bilha leh anăn H'Silpa, phung mô̆ ama ñu. Y-Yôsep hưn kơ ama diñu klei jhat diñu ngă.
Y-Israel khăp Y-Yôsep lu hĭn kơ jih jang phung anak ñu mkăn, kyuadah gơ̆ jing anak ñu mâo êjai ñu mduôn. Ñu ngă kơ gơ̆ sa blah ao jhung dlông păl mâo lu mta êa.
Tơdah phung ayŏng ñu ƀuh ama diñu khăp kơ Y-Yôsep lu hĭn kơ jih jang phung ayŏng adei ñu, diñu bi êmut kơ Y-Yôsep leh anăn amâo dưi blŭ jăk hŏng gơ̆ ôh.
Sa hruê Y-Yôsep mâo klei êpei, leh anăn tơdah gơ̆ yăl dliê klei anăn kơ phung ayŏng adei gơ̆, diñu bi êmut kơ gơ̆ lu hĭn.
Y-Yôsep lač kơ diñu, “Hmư̆ bĕ klei êpei kâo mâo leh.
Nĕ anei, drei dôk čăp mdiê ti hma. Bhiâo riâo rit čăp mdiê kâo kgŭ leh anăn dôk dơ̆ng. Bi čăp mdiê diih dôk tring jŭm dar leh anăn buôn kkuh kơ čăp mdiê kâo.”
Phung ayŏng ñu lač kơ ñu, “Sĭt mơ̆ ih srăng jing mtao kơ hmei? Sĭt mơ̆ ih srăng kiă kriê hmei?” Snăn diñu bi êmut kơ gơ̆ lu hĭn kyua klei gơ̆ êpei leh anăn klei gơ̆ blŭ.
Y-Yôsep lŏ mâo klei êpei mkăn, leh anăn yăl dliê klei anăn kơ phung ayŏng adei ñu. Ñu lač, “Nĕ anei, kâo lŏ mâo klei êpei: yang hruê, mlan, leh anăn pluh sa asăr mtŭ buôn kkuh ti anăp kâo!”
Ñu lŏ yăl dliê klei anăn kơ ama ñu leh anăn kơ phung ayŏng adei ñu. Ama ñu ƀuah kơ ñu, lač, “Ya klei êpei ih mâo anăn? Sĭt mơ̆ kâo, amĭ ih, leh anăn phung ayŏng adei ih srăng hriê buôn kkuh ti lăn ti anăp ih?”
Phung ayŏng ñu bi êmut kơ ñu, ƀiădah ama ñu djă pioh klei blŭ anăn hlăm klei mĭn ñu.
Phung ayŏng Y-Yôsep nao kiă biăp ama diñu ti ƀuôn Sičem.
Y-Israel lač kơ Y-Yôsep, “Amâo djŏ hĕ phung ayŏng ih kiă biăp ti ƀuôn Sičem? Hriê bĕ, kâo srăng tiŏ nao ih kơ diñu.” Gơ̆ lač kơ ñu, “Nĕ tinei kâo.”
Ñu lŏ lač kơ gơ̆, “Nao bĕ, dlăng thâodah phung ayŏng ih leh anăn biăp mâo klei jăk, leh anăn lŏ wĭt hưn kơ kâo.” Ñu tiŏ nao gơ̆ mơ̆ng tlung Hêbron, leh anăn gơ̆ truh ti ƀuôn Sičem.
Mâo sa čô mnuih tuôm hŏng gơ̆ êjai gơ̆ wơr êlan hlăm hma. Mnuih anăn êmuh gơ̆, “Ya ih duah?”
Gơ̆ lŏ wĭt lač, “Kâo duah phung ayŏng kâo. Kâo kwưh kơ ih, lač brei kơ kâo ti anôk diñu kiă biăp.”
Mnuih anăn lač, “Diñu đuĕ leh mơ̆ng anei, kyuadah kâo hmư̆ diñu lač, ‘Nao bĕ drei kơ ƀuôn Đôthan.’ ” Snăn Y-Yôsep nao duah phung ayŏng ñu leh anăn ƀuh digơ̆ ti ƀuôn Đôthan.
Phung ayŏng ñu ƀuh ñu mơ̆ng kbưi, leh anăn êlâo ñu truh giăm, diñu mĭn čiăng bi mdjiê gơ̆.
Diñu bi lač hdơ̆ng diñu, “Nĕ anei, mnuih kreh êpei truh.
Snăn bơ drei, brei drei bi mdjiê ñu, dlăm ñu hlăm ƀăng êa, leh anăn drei srăng lač, ‘Sa drei mnơ̆ng dliê ƀơ̆ng hĕ ñu leh.’ Leh anăn drei srăng ƀuh ya klei srăng truh kơ klei ñu êpei.”
Ƀiădah tơdah Y-Ruben hmư̆ klei anăn, ñu bi mtlaih gơ̆ mơ̆ng kngan diñu. Ñu lač, “Đăm drei bi mdjiê gơ̆ ôh!”
Y-Ruben lač kơ diñu, “Đăm tuh êrah ôh; dlăm ñu hlăm ƀăng êa hlăm kdrăn tač anei, leh anăn đăm drei ngă kơ gơ̆ ôh.” Ñu čiăng bi mtlaih gơ̆ mơ̆ng kngan diñu, čiăng bi wĭt gơ̆ kơ ama ñu.
Tơdah Y-Yôsep truh kơ phung ayŏng ñu, diñu toh ao jhung dlông păl mâo lu mta êa gơ̆ hơô.
Diñu mă gơ̆ leh anăn dlăm gơ̆ hlăm ƀăng êa. Ƀăng anăn thu, amâo mâo êa ôh.
Êjai diñu dôk gŭ ƀơ̆ng huă, diñu kngưr ală dlăng leh anăn nĕ anei, mâo sa phung Ismael hriê mơ̆ng čar Galaat, đĭ aseh samô mdiăng mnơ̆ng ƀâo mngưi, êa ƀâo mngưi, leh anăn êa drao phĭ nao kơ čar Êjip.
Y-Yuđa lač kơ phung ayŏng adei ñu, “Ya yuôm bi mdjiê hĕ adei drei leh anăn mdăp êrah gơ̆?
Bơ drei, čhĭ gơ̆ kơ phung Ismael. Đăm drei ngă kơ gơ̆ ôh, kyuadah gơ̆ jing adei drei, kđeh drei pô.” Phung ayŏng adei ñu ư klei anăn.
Tơdah phung Madian čhĭ mnia găn, diñu ktŭng Y-Yôsep mơ̆ng ƀăng êa leh anăn čhĭ gơ̆ dua pluh klŏ prăk kơ phung Ismael. Phung anăn mă ba Y-Yôsep kơ čar Êjip.
Tơdah Y-Ruben wĭt kơ ƀăng anăn leh anăn Y-Yôsep amâo dôk tinăn ôh, ñu hiêk čhum ao ñu.
Ñu wĭt kơ phung adei ñu leh anăn lač, “Êkei hlăk ai amâo lŏ ƀuh tinăn ôh, leh anăn ti kâo srăng nao?”
Diñu mă ao jhung Y-Yôsep, bi mdjiê sa drei bê knô, leh anăn tram ao jhung anăn hlăm êrah.
Diñu djă ba brei kơ ama diñu ao jhung dlông păl mâo lu mta êa anăn, lač, “Hmei ƀuh mnơ̆ng anei. Ksiêm bĕ thâodah jing ao jhung anak ih?”
Y-Yakôp kral ao anăn leh anăn lač, “Ao jhung anak kâo yơh! Mâo sa drei mnơ̆ng dliê hiêk ƀơ̆ng hĕ ñu leh. Sĭt nik Y-Yôsep djiê rai leh.”
Y-Yakôp hiêk čhum ao ñu, hơô klŭng, leh anăn kơŭ kyăm kơ anak êkei ñu sui hruê.
Jih jang phung anak êkei ñu leh anăn jih jang phung anak mniê ñu hriê bi juh ñu; ƀiădah ñu hngah klei bi juh anăn leh anăn lač, “Hơăi, kâo srăng trŭn nao kơ ƀuôn phung djiê kơ anak êkei kâo hŏng klei kơŭ kyăm.” Snăn ama ñu hia kơ ñu.
Phung Madian čhĭ Y-Yôsep hlăm čar Êjip kơ Y-Pôtipar, khua phung kahan Pharaôn, khua kahan phung gak.
Hlăk anăn Y-Yuđa kbiă nao mơ̆ng phung ayŏng adei ñu leh anăn nao dôk mbĭt hŏng sa čô mnuih ƀuôn Adulam, anăn gơ̆ Y-Hira.
Tinăn Y-Yuđa ƀuh sa čô mniê Kanaan, anak mniê Y-Sua. Ñu mă gơ̆ jing mô̆ leh anăn nao dôk hŏng gơ̆.
Gơ̆ ba tian leh anăn kkiêng sa čô anak êkei, leh anăn Y-Yuđa bi anăn Y-Er.
Gơ̆ lŏ ba tian leh anăn kkiêng sa čô anak êkei, bi anăn Y-Ônan.
Gơ̆ lŏ kkiêng sa čô anak êkei mơh bi anăn Y-Sêla. Y-Yuđa dôk ti ƀuôn Kêsip tơdah gơ̆ kkiêng kơ anak anăn.
Y-Yuđa mă mô̆ kơ Y-Er, anak ñu tal êlâo, anăn gơ̆ H'Tamar.
Ƀiădah Y-Er, anak Y-Yuđa tal êlâo, ngă klei ƀai ti anăp Yêhôwa; snăn Yêhôwa bi mdjiê ñu.
Y-Yuđa lač kơ Y-Ônan, “Nao dôk hŏng mô̆ ayŏng ih, leh anăn brei ih ngă kơ ñu tui si klei bhiăn adei ung ñu, čiăng mâo anak kơ ayŏng ih.”
Ƀiădah Y-Ônan thâo kơ anak anăn amâo srăng jing kơ ñu ôh, leh anăn tơdah ñu nao dôk hŏng mô̆ ayŏng ñu, ñu brei êa mjeh lĕ ti lăn, čiăng đăm mâo anak kơ ayŏng ñu ôh.
Klei ñu ngă anăn bi ênguôt kơ Yêhôwa, leh anăn Yêhôwa bi mdjiê ñu mơh.
Êdei tinăn Y-Yuđa lač kơ H'Tamar mtâo mniê ñu, “Brei ih ăt jing mniê djiê ung hlăm sang ama ih tơl Y-Sêla anak êkei kâo hriê kơ prŏng,” kyuadah ñu huĭ gơ̆ srăng djiê mơh msĕ si phung ayŏng gơ̆. Snăn H'Tamar wĭt dôk hlăm sang ama ñu pô.
Sui thŭn êdei anak mniê Y-Sua, mô̆ Y-Yuđa djiê. Tơdah jih leh hruê kơŭ kyăm, Y-Yuđa hŏng Y-Hira mnuih ƀuôn Ađulam, găp ñu, đĭ nao kơ phung dôk kăp mlâo biăp ñu ti ƀuôn Timna.
Arăng hưn kơ H'Tamar, “Kmha ih đĭ nao ti ƀuôn Timna čiăng kăp mlâo biăp ñu.”
H'Tamar kleh čhum ao ñu djiê ung, guôm ƀô̆ ñu hŏng čhiăm, guêč čhiăm, leh anăn dôk gŭ ti ƀăng jang ƀuôn Ênam ti êlan ƀuôn Timna; kyuadah ñu ƀuh Y-Sêla prŏng leh, ƀiădah arăng amâo brei ñu jing mô̆ Y-Sêla ôh.
Tơdah Y-Yuđa ƀuh ñu, mĭndah jing mniê knhông kyuadah ñu guôm hĕ ƀô̆ ñu.
Y-Yuđa nao kơ ñu ti djiêu êlan, lač, “Brei kâo dôk hŏng ih,” kyuadah gơ̆ amâo thâo ôh ñu jing mtâo mniê gơ̆. H'Tamar lač, “Ya mnơ̆ng ih srăng brei kơ kâo, čiăng kơ ih dưi dôk hŏng kâo?”
Y-Yuđa lač, “Kâo srăng mơĭt kơ ih sa drei êđai bê mơ̆ng êpul bê kâo.” H'Tamar lač, “Ih srăng brei mơ̆ mnơ̆ng ƀuăn tơl ih mơĭt êđai bê anăn?”
Y-Yuđa lač, “Ya mnơ̆ng ƀuăn kâo srăng brei kơ ih?” H'Tamar lač, “Krah ih, klei ih, leh anăn giê ih djă ti kngan.” Y-Yuđa brei mnơ̆ng anăn kơ H'Tamar, leh anăn nao dôk hŏng ñu; leh anăn ñu ba tian.
H'Tamar kgŭ wĭt. Ñu kleh hĕ čhiăm guôm ƀô̆ ñu leh anăn lŏ hơô čhiăm ao djiê ung ñu.
Y-Yuđa mơĭt êđai bê hŏng kngan găp ñu mnuih Adulam, čiăng mă wĭt mnơ̆ng ƀuăn mơ̆ng kngan mniê anăn. Ƀiădah gơ̆ amâo ƀuh mniê anăn ôh.
Gơ̆ êmuh phung mnuih dôk ti anôk anăn, lač, “Ti mniê knhông dôk ti ƀuôn Ênam ti djiêu êlan?” Digơ̆ lač, “Amâo mâo mniê knhông tinei ôh.”
Snăn gơ̆ lŏ wĭt kơ Y-Yuđa, lač, “Kâo amâo ƀuh ñu ôh, leh anăn phung mnuih dôk ti ƀuôn anăn lač, ‘Amâo mâo mniê knhông tinei ôh.’ ”
Y-Yuđa lač, “Brei ñu djă pioh mnơ̆ng ƀuăn anăn, huĭdah drei mâo klei hêñ. Nĕ anei, kâo mơĭt leh êđai bê anei, ƀiădah ih amâo ƀuh ñu ôh.”
Hlăm brô tlâo mlan êdei, arăng hưn kơ Y-Yuđa, “H'Tamar mtâo mniê ih ngă knhông; leh anăn ñu ba tian leh kyua klei knhông anăn.” Y-Yuđa lač, “Ba ñu ti tač, leh anăn brei arăng čuh ñu!”
Tơdah arăng ba ñu ti tač, ñu brei arăng hưn kơ kmha ñu snei, “Kâo ba tian hŏng pô mnơ̆ng ƀuăn anei.” Ñu lač, “Ksiêm bĕ, kâo kwưh kơ ih, kơ hlei pô krah, klei, leh anăn giê anei.”
Y-Yuđa kral mnơ̆ng anăn leh anăn lač, “Ñu kpă hĭn kơ kâo, kyuadah kâo amâo brei ôh ñu jing mô̆ kơ Y-Sêla anak kâo.” Leh anăn Y-Yuđa amâo lŏ dôk ñu ôh.
Ti hruê ñu đih pui, nĕ anei mâo anak ƀă kmar hlăm tian ñu.
Êjai ñu đih pui, sa čô anak bi êdah kngan. Mniê ƀuê kă sa aruăt mrai hrah ti kngan gơ̆, lač, “Pô anei kkiêng êlâo.”
Ƀiădah anak anăn hdui wĭt kngan gơ̆, leh anăn nĕ anei, adei gơ̆ kbiă. Leh anăn ƀuê lač, “Si ngă ih gao klei bhiăn leh anăn kbiă hĕ êlâo?” Kyuanăn arăng bi anăn ñu Y-Pêres.
Êdei ayŏng ñu kbiă, pô mâo kngan kă hŏng mrai hrah; leh anăn arăng bi anăn gơ̆ Y-Sêra.
Phung Ismael djă ba Y-Yôsep kơ čar Êjip. Y-Pôtipar, khua phung kahan Pharaôn, khua kahan phung gak, sa čô Êjip, blei ñu tinăn.
Yêhôwa dôk mbĭt hŏng Y-Yôsep, leh anăn ngăn drăp ñu đĭ nanao. Ñu dôk hlăm sang khua ñu, mnuih Êjip.
Khua ñu ƀuh Yêhôwa dôk mbĭt hŏng ñu, leh anăn Yêhôwa brei jih bruă ñu ngă jing sơăi.
Y-Yôsep mâo klei pap ti anăp ală gơ̆, leh anăn mă bruă kơ gơ̆. Gơ̆ brei ñu jing khua kơ sang gơ̆, leh anăn jao jih mnơ̆ng gơ̆ mâo brei ñu kiă.
Dơ̆ng mơ̆ng hruê gơ̆ brei ñu jing khua hlăm sang gơ̆ leh anăn kơ jih jang dŏ gơ̆ mâo, Yêhôwa brei klei jăk jĭn kơ sang mnuih Êjip kyua Y-Yôsep. Klei jăk jĭn Yêhôwa dôk ti jih jang dŏ dô gơ̆ mâo hlăm sang wăt hlăm hma.
Gơ̆ lui jih jang mnơ̆ng gơ̆ mâo brei Y-Yôsep kiă kriê; leh anăn gơ̆ amâo lŏ uêñ răng ôh kơ dŏ dô gơ̆, knŏng kơ mnơ̆ng ƀơ̆ng huă. Y-Yôsep jing siam leh anăn kƀăt êkei.
Sui ƀiă tinăn, mô̆ khua ñu tluh ƀô kơ Y-Yôsep leh anăn lač, “Đih bĕ hŏng kâo.”
Ƀiădah ñu hngah leh anăn lač kơ mô̆ khua ñu, “Nĕ anei, khua kâo amâo uêñ ôh ya dŏ dôk hŏng kâo hlăm sang, leh anăn gơ̆ jao leh jih jang mnơ̆ng gơ̆ mâo hlăm kngan kâo.
Gơ̆ amâo jing prŏng hĭn kơ kâo ôh hlăm sang anei; leh anăn gơ̆ amâo hơưi sa mta mnơ̆ng kơ kâo ôh, knŏng ih, kyuadah ih jing mô̆ gơ̆. Si kâo dưi ngă klei ƀai prŏng anei, leh anăn ngă soh hŏng Aê Diê?”
Êjai ñu blŭ kơ Y-Yôsep grăp hruê, gơ̆ amâo gưt ôh klei ñu čiăng brei gơ̆ đih hŏng ñu amâodah dôk hjăn hŏng ñu.
Sa hruê gơ̆ mŭt hlăm sang čiăng mă bruă, leh anăn amâo mâo sa čô mnuih sang anăn dôk hlăm sang ôh.
Mô̆ khua gơ̆ djă gơ̆ ti ao leh anăn lač, “Đih hŏng kâo.” Gơ̆ lui ao gơ̆ hlăm kngan ñu leh anăn đuĕ kơ tač.
Tơdah ñu ƀuh gơ̆ lui ao gơ̆ hlăm kngan ñu leh anăn đuĕ kơ tač,
ñu iêu phung mnuih sang ñu leh anăn lač kơ digơ̆ snei, “Dlăng bĕ, ung kâo atăt ba sa čô mnuih Hêbrơ čiăng mưč kơ drei. Êkei anăn hriê kơ kâo čiăng đih hŏng kâo, ƀiădah kâo ur hŏng asăp kraih.
Tơdah ñu hmư̆ kâo ur hŏng asăp kraih, ñu lui ao ñu giăm kâo leh anăn đuĕ kơ tač.”
Leh anăn ñu pioh ao Y-Yôsep giăm ñu tơl khua gơ̆ wĭt kơ sang.
Ñu blŭ snei, “Dĭng buăl Hêbrơ ih ba kơ drei, hriê kơ kâo čiăng bi hêñ kâo.
Tơdah kâo ur, ñu lui hĕ ao ñu giăm kâo leh anăn đuĕ kơ tač.”
Tơdah khua Y-Yôsep hmư̆ klei mô̆ ñu blŭ kơ ñu, lač, “Snei klei dĭng buăl ih ngă leh kơ kâo,” ñu ngêñ snăk.
Leh anăn khua Y-Yôsep mă Y-Yôsep leh anăn krư̆ ñu hlăm war mnă, anôk arăng krư̆ phung mnă mtao. Y-Yôsep dôk hlăm war mnă.
Ƀiădah Yêhôwa dôk mbĭt hŏng Y-Yôsep leh anăn bi êdah klei jăk kơ ñu, brei ñu mâo klei pap ti anăp ală khua war mnă.
Khua war mnă brei Y-Yôsep kiă jih jang phung mnă hlăm war anăn; leh anăn ya bruă arăng ngă tinăn, ñu jing pô kiă.
Khua war mnă amâo dlăng ôh ya bruă Y-Yôsep ngă, kyuadah Yêhôwa dôk mbĭt hŏng ñu; leh anăn Yêhôwa brei bruă ñu jing sơăi.
Y-Ađam dôk hŏng H'Êwơ mô̆ ñu; gơ̆ ba tian leh anăn kkiêng kơ Y-Kain, leh anăn gơ̆ lač, “Kâo mâo leh sa čô êkei hŏng klei Khua Yang đru.”
H'Êwơ lŏ kkiêng kơ Y-Aƀel, adei Y-Kain. Y-Aƀel jing mgăt biăp, ƀiădah Y-Kain jing mnuih ngă hma.
Sui ƀiă tinăn Y-Kain ba mnơ̆ng myơr kơ Khua Yang boh mơ̆ng lăn.
Bi Y-Aƀel myơr phung êđai biăp mđai tal êlâo leh anăn prăi digơ̆. Khua Yang tŭ Y-Aƀel leh anăn mnơ̆ng ñu myơr.
Ƀiădah Khua Yang amâo tŭ ôh Y-Kain leh anăn mnơ̆ng ñu myơr. Y-Kain ăl snăk leh anăn ƀô̆ mta ñu ktrŏ.
Khua Yang lač kơ Y-Kain, “Si ngă ih ăl leh anăn ƀô̆ mta ih ktrŏ?
Tơdah ih ngă jăk, amâo djŏ hĕ kâo srăng tŭ ih? Tơdah ih amâo ngă jăk ôh, klei soh dôk kăp ti ƀăng bhă čiăng mă ih, ƀiădah brei ih dưi hŏng ñu.”
Y-Kain blŭ hŏng adei ñu Y-Aƀel: “Bơ drei nao kơ hma”. Leh anăn êjai diñu dôk hlăm hma, Y-Kain kjač ngă kơ Y-Aƀel adei ñu leh anăn bi mdjiê hĕ gơ̆.
Leh anăn Yêhôwa lač kơ Y-Kain, “Ti adei ih Y-Aƀel lĕ?” Y-Kain lač, “Kâo amâo thâo ôh; djŏ mơ̆ kâo jing pô răng kriê kơ adei kâo?”
Leh anăn Khua Yang lač, “Ya klei ih ngă leh? Asăp êrah adei ih ur mơ̆ng lăn truh kơ kâo.
Ară anei hin ih mâo klei tăm pah leh mơ̆ng lăn, ñu ha leh ƀăng êgei ƀơ̆ng êrah adei ih mơ̆ng kngan ih.
Tơdah ih tlăng ksul hma, lăn amâo srăng lŏ mboh lu ôh kơ ih; ih srăng jing sa čô pô đuĕ nanao leh anăn hiu rưng ti lăn ala.”
Y-Kain lač kơ Khua Yang, “Klei bi kmhal kâo jing prŏng hĭn kơ kâo dưi tŭ.
Nĕ anei, ih suôt kâo leh hruê anei mơ̆ng lăn anei, leh anăn mdăp kâo mơ̆ng ƀô̆ mta ih; kâo srăng jing sa čô pô đuĕ nanao leh anăn hiu rưng ti lăn ala, leh anăn hlei pô tuôm hŏng kâo srăng bi mdjiê hĕ kâo.”
Ƀiădah Khua Yang lač kơ ñu, “Hơăi! Tơdah hlei pô bi mdjiê Y-Kain, arăng srăng rŭ ênua kơ ñu kjuh bliư̆.” Snăn Yêhôwa ngă klei bi knăl kơ Y-Kain, čiăng kơ hlei pô tuôm hŏng ñu amâo bi mdjiê ñu ôh.
Leh anăn Y-Kain đuĕ mơ̆ng anăp Khua Yang, leh anăn nao dôk hlăm čar Nôt tĭng ngŏ Êđen.
Y-Kain dôk hŏng mô̆ ñu; gơ̆ ba tian leh anăn kkiêng kơ Y-Ênŏk. Ñu ngă sa boh ƀuôn leh anăn bi anăn ƀuôn Ênôk tui si anăn anak ñu.
Y-Ênŏk jing ama kơ Y-Irat; Y-Irat jing ama kơ Y-Mêhujaêl; Y-Mêhujaêl jing ama kơ Y-Mêthusaêl; Y-Mêthusaêl jing ama kơ Y-Lamek.
Y-Lamek dôk dua čô mô̆; anăn mô̆ tal sa H'Ada, anăn mô̆ tal dua H'Sila.
H'Ada kkiêng kơ Y-Jabal; ñu jing aê phŭn kơ phung dôk hlăm sang čhiăm leh anăn rông hlô mnơ̆ng.
Anăn adei ñu Y-Jubal; ñu jing aê phŭn kơ jih phung pĕ brô̆ leh anăn ayŭ đĭng buôt.
H'Sila kkiêng kơ Y-Tubal-Kain; ñu yơh pô tia mnơ̆ng hŏng kông leh anăn msei. Anăn adei mniê Y-Tubal-Kain jing H'Nama.
Y-Lamek lač kơ dua čô mô̆ ñu, “Ơ H'Ada leh anăn H'Sila, hmư̆ bĕ asăp kâo; Ơ phung mô̆ Y-Lamek, mđing knga kơ klei kâo blŭ. Kâo bi mdjiê leh sa čô mnuih kyua ñu bi êka kâo, sa čô êkei êdam kyua ñu čăm kâo.
Tơdah arăng rŭ ênua kjuh bliư̆ kơ Y-Kain, sĭt nik arăng srăng rŭ ênua kơ Y-Lamek kjuh pluh kjuh bliư̆.”
Y-Ađam lŏ dôk hŏng mô̆ ñu; gơ̆ kkiêng kơ sa čô anak êkei leh anăn gơ̆ bi anăn anak anăn Y-Set, kyuadah gơ̆ lač, “Aê Diê brei kơ kâo leh sa čô anak êkei mkăn hrô Y-Aƀel, pô Y-Kain bi mdjiê leh.”
Y-Set mâo mơh anak êkei leh anăn ñu bi anăn gơ̆ Y-Ênôs. Mơ̆ng ênuk anăn phung mnuih dơ̆ng iêu wah lač kơ anăn Khua Yang.
Sui ƀiă tinăn dĭng buăl djă kčok leh anăn dĭng buăl ngă kpŭng kơ mtao Êjip ngă soh bi hêñ kơ khua diñu mtao Êjip.
Pharaôn ngêñ kơ dua čô khua dĭng buăl ñu anăn, khua kơ phung djă kčok leh anăn khua kơ phung ngă kpŭng.
Leh anăn ñu brei arăng krư̆ digơ̆ hlăm sang khua kahan phung gak, hlăm war anôk arăng krư̆ Y-Yôsep.
Khua kahan phung gak jao digơ̆ kơ Y-Yôsep mă bruă kơ digơ̆. Leh anăn digơ̆ dôk sui ƀiă hlăm war mnă.
Hlăm sa mlam dĭng buăl djă kčok leh anăn dĭng buăl ngă kpŭng kơ mtao Êjip dôk leh hlăm war, mâo klei êpei. Jih diñu dua mâo klei êpei mdê mdê, mâo klei mblang mdê mdê mơh.
Tơdah Y-Yôsep hriê dlăng diñu ti aguah, diñu mâo klei ênguôt.
Ñu êmuh phung khua Pharaôn dôk mbĭt hŏng ñu hlăm war hlăm sang khua ñu, “Si ngă diih ênguôt hruê anei?”
Digơ̆ lač kơ ñu, “Hmei mâo leh klei êpei, leh anăn amâo mâo pô dưi mblang klei anăn ôh.” Y-Yôsep lač kơ digơ̆, “Amâo djŏ hĕ Aê Diê pô dưi mblang? Kâo akâo kơ diih, hưn klei êpei kơ kâo.”
Khua djă kčok yăl dliê klei ñu êpei kơ Y-Yôsep, leh anăn lač kơ ñu, “Hlăm klei kâo êpei, nĕ anei mâo sa phŭn ana boh kriăk ƀâo ti anăp kâo.
Hlăm phŭn boh kriăk ƀâo anăn mâo tlâo ƀĕ adhan; tơdah hla ñu dơ̆ng bi knăt, mnga blang, leh anăn kmrŭ ñu mâo boh kriăk ƀâo ksă.
Kâo djă kčok mtao. Kâo mă boh kriăk ƀâo, djiêt hlăm kčok Pharaôn, leh anăn brei kčok anăn kơ kngan Pharaôn.”
Y-Yôsep lač kơ ñu, “Anei jing klei mblang kơ klei anăn: tlâo ƀĕ adhan jing tlâo hruê.
Adôk tlâo hruê Pharaôn srăng brei ih kbiă lŏ wĭt kơ bruă ih. Ih srăng brei kčok Pharaôn kơ kngan ñu msĕ si ih ngă êlâo, êjai ih jing dĭng buăl djă kčok kơ ñu.
Ƀiădah brei ih hdơr kơ kâo tơdah ih srăng mâo klei jăk, leh anăn bi êdah klei jăk kơ kâo. Kâo akâo kơ ih, blŭ brei kơ kâo kơ Pharaôn leh anăn bi kbiă kâo mơ̆ng sang anei.
Kyuadah sĭt nik arăng tlĕ mă kâo mơ̆ng čar phung Hêbrơ; leh anăn tinei mơh kâo amâo tuôm ngă soh ôh năng kơ arăng krư̆ hĕ kâo hlăm war mnă anei.”
Tơdah khua ngă kpŭng ƀuh klei mblang jing jăk, ñu lač kơ Y-Yôsep, “Kâo msĕ mơh mâo klei êpei. Mâo tlâo boh bai kpŭng ti dlông boh kŏ kâo.
Hlăm bai ti dlông hĭn mâo djăp mta mnơ̆ng ƀơ̆ng huă kơ Pharaôn, ƀiădah čĭm ƀơ̆ng hĕ mnơ̆ng anăn hlăm bai ti dlông boh kŏ kâo.”
Y-Yôsep lŏ wĭt lač, “Anei jing klei mblang kơ klei anăn: tlâo boh bai jing tlâo hruê.
Adôk tlâo hruê Pharaôn srăng khăt kkuê ih leh anăn yuôl ih ti kyâo, leh anăn čĭm čap srăng ƀơ̆ng asei mlei ih.”
Ti hruê tal tlâo, jing hruê hdơr kơ klei kkiêng kơ Pharaôn, ñu ngă klei huă mnăm kơ jih jang phung dĭng buăl ñu, leh anăn ñu bi kbiă khua djă kčok leh anăn khua ngă kpŭng brei dôk ti anăp phung dĭng buăl ñu.
Ñu brei khua djă kčok wĭt kơ bruă ñu, leh anăn gơ̆ brei kčok kơ kngan Pharaôn.
Ƀiădah ñu ruôt kkuê khua ngă kpŭng msĕ si klei Y-Yôsep mblang brei leh kơ diñu.
Khua djă kčok amâo lŏ hdơr ôh kơ Y-Yôsep, ƀiădah wơr bĭt hĕ gơ̆.
Leh êgao dua thŭn liăp, Pharaôn êpei kơ ñu dôk dơ̆ng ti hang êa krông Nil.
Nĕ anei, mâo kjuh drei êmô siam leh anăn êmŏng kbiă mơ̆ng êa krông leh anăn ƀơ̆ng rơ̆k hlăm čuôr.
Leh anăn nĕ anei, êdei kơ anăn lŏ mâo kjuh drei êmô mkăn amâo siam ôh leh anăn êwang kbiă mơ̆ng êa krông dôk giăm êmô tal êlâo ti hang êa krông Nil.
Kjuh drei êmô amâo siam ôh leh anăn êwang lun ƀơ̆ng hĕ kjuh drei êmô siam leh anăn êmŏng. Leh anăn Pharaôn mdih.
Ñu lŏ pĭt leh anăn lŏ êpei tal dua. Nĕ anei, mâo kjuh amung mdiê bi asăr lu snăk leh anăn siam bluh mơ̆ng sa kuôt.
Leh anăn nĕ anei, kjuh amung mdiê êwang leh anăn krô kyua angĭn mơ̆ng ngŏ čuh, bluh êdei kơ amung mdiê tal êlâo.
Kjuh amung êwang lun hĕ kjuh amung bi asăr lu leh anăn jăk. Pharaôn mdih, nĕ anei klei anăn jing klei êpei.
Truh aguah leh, mngăt ñu rŭng răng. Ñu brei arăng iêu jih jang phung mdian leh anăn jih jang phung knhâo hlăm čar Êjip; leh anăn Pharaôn yăl dliê kơ digơ̆ klei ñu êpei, ƀiădah amâo mâo sa čô dưi mblang ôh klei êpei anăn kơ Pharaôn.
Hlăk anăn khua djă kčok kơ Pharaôn lač, “Kâo hdơr hruê anei klei kâo soh.
Tơdah Pharaôn ngêñ kơ phung dĭng buăl ñu, ñu brei arăng krư̆ kâo leh anăn khua ngă kpŭng hlăm sang khua kahan phung gak.
Hmei mâo klei êpei hlăm sa mlam, kâo wăt ñu, jih dua hmei mâo klei êpei mblang mdê mdê.
Mâo tinăn mbĭt hŏng hmei sa čô hlăk ai Hêbrơ, dĭng buăl khua kahan phung gak. Hmei yăl dliê kơ ñu klei hmei êpei, leh anăn ñu mblang brei kơ hmei tui si klei hmei êpei.
Mâo klei truh sĭt msĕ si ñu mblang leh kơ hmei. Arăng brei kâo lŏ wĭt kơ bruă kâo, leh anăn arăng ruôt kkuê pô ngă kpŭng.”
Snăn Pharaôn tiŏ nao brei arăng iêu Y-Yôsep, leh anăn arăng brei ñu kbiă mtam mơ̆ng war mnă. Leh ñu kuêh mlâo mŭñ kang ñu, bi mlih čhiăm ao, ñu nao ti anăp Pharaôn.
Pharaôn lač kơ Y-Yôsep, “Kâo mâo klei êpei leh. Amâo mâo sa čô mnuih dưi mblang ôh. Kâo hmư̆ arăng lač ih dưi mblang klei êpei tơdah ih hmư̆ klei anăn.”
Y-Yôsep lŏ wĭt lač kơ Pharaôn, “Amâo djŏ kâo ôh, ƀiădah Aê Diê srăng brei kơ Pharaôn klei lŏ wĭt lač djŏ.”
Pharaôn lač kơ Y-Yôsep, “Hlăm klei kâo êpei kâo dôk dơ̆ng ti hang êa krông Nil,
leh anăn mâo kjuh drei êmô êmŏng leh anăn siam kbiă mơ̆ng êa krông Nil leh anăn dôk ƀơ̆ng rơ̆k hlăm čuôr.
Êdei kơ kjuh drei êmô anăn, lŏ mâo kjuh drei êmô mkăn amâo siam ôh leh anăn êwang snăk, jhat hĭn kơ kâo tuôm ƀuh hlăm jih čar Êjip.
Êmô êwang leh anăn amâo siam lun ƀơ̆ng hĕ kjuh drei êmô êmŏng tal êlâo.
Ƀiădah leh êmô êwang lun ƀơ̆ng digơ̆ jih, arăng amâo mĭn ôh diñu lun ƀơ̆ng digơ̆ leh, kyuadah diñu ăt jing êwang msĕ si êlâo. Leh anăn kâo mdih.
Msĕ mơh kâo lŏ pĭt tal dua, kâo ƀuh hlăm klei êpei kjuh amung mdiê bi asăr lu leh anăn siam bluh mơ̆ng sa kuôt.
Leh anăn mâo kjuh amung mdiê êwang krô kyua angĭn mơ̆ng ngŏ čuh, bluh êdei kơ amung mdiê tal êlâo.
Amung êwang lun hĕ kjuh amung siam. Kâo yăl dliê leh klei anăn kơ phung mdian, ƀiădah amâo mâo sa čô diñu dưi mblang kơ kâo ôh.”
Y-Yôsep lač kơ Pharaôn, “Klei Pharaôn êpei jing sa: Aê Diê bi êdah leh kơ Pharaôn si klei ñu srăng ngă.
Kjuh drei êmô siam jing kjuh thŭn, leh anăn kjuh amung mdiê jăk jing kjuh thŭn. Klei êpei anăn jing sa.
Kjuh drei êmô êwang leh anăn amâo siam ôh kbiă êdei kơ kjuh drei êmô êlâo jing kjuh thŭn. Msĕ mơh kjuh amung mdiê krô kyua angĭn mơ̆ng ngŏ čuh jing kjuh thŭn mâo klei ư̆ êpa.
Djŏ tui si kâo lač leh kơ Pharaôn, Aê Diê bi êdah leh kơ Pharaôn si klei ñu srăng ngă.
Srăng mâo kjuh thŭn mdiê lu snăk hlăm jih čar Êjip.
Êdei tinăn srăng mâo kjuh thŭn klei ư̆ êpa. Arăng srăng wơr bĭt hĕ jih klei trei bŏ anăn hlăm čar Êjip, leh anăn klei ư̆ êpa srăng bi rai lăn čar.
Arăng amâo srăng lŏ hdơr ôh kơ klei trei bŏ anăn hlăm čar kyua klei ư̆ êpa êdei srăng jing knap snăk.
Klei êpei bi êdah dua bliư̆ kơ Pharaôn, kyua Aê Diê čuăn leh klei anăn, leh anăn Aê Diê srăng brei ñu truh djăl.
Snăn ară anei brei Pharaôn duah sa čô mnuih thâo mĭn leh anăn knhâo, leh anăn brei ñu kiă čar Êjip.
Brei Pharaôn mdưm phung khua hlăm čar Êjip, mă sa kdrêč hlăm êma mdiê čar Êjip êjai kjuh thŭn mâo trei bŏ.
Brei diñu mkăm pioh jih jang mnơ̆ng ƀơ̆ng huă srăng mâo êjai kjuh thŭn jăk, brei diñu mkăm mdiê tui si mtao Pharaôn mtă pioh hlăm ƀuôn jing mnơ̆ng ƀơ̆ng huă, leh anăn brei diñu gak mnơ̆ng anăn.
Mnơ̆ng ƀơ̆ng huă anăn srăng pioh kơ čar čiăng yua êjai kjuh thŭn ư̆ êpa srăng truh hlăm čar Êjip, čiăng kơ čar amâo srăng rai ôh kyua klei ư̆ êpa.”
Pharaôn leh anăn jih jang phung dĭng buăl ñu mơak tŭ hdră anăn.
Pharaôn lač kơ phung dĭng buăl ñu, “Dưi mơ̆ drei duah sa čô mnuih mkăn msĕ si pô anei, sa čô mâo mngăt myang Aê Diê dôk hlăm ñu?”
Snăn Pharaôn lač kơ Y-Yôsep, “Kyuadah Aê Diê bi êdah leh kơ ih klei anei, amâo mâo ôh sa čô thâo mĭn leh anăn knhâo msĕ si ih.
Ih srăng kiă sang kâo, leh anăn jih jang mnuih ƀuôn sang kâo srăng ngă tui si klei ih mtă. Knŏng kâo srăng jing prŏng hĭn kơ ih kyua kâo jing mtao.”
Pharaôn lač kơ Y-Yôsep, “Nĕ anei, kâo brei ih kiă jih čar Êjip.”
Pharaôn toh krah kđăm ñu mơ̆ng kngan leh anăn bi čŭt ti kngan Y-Yôsep. Ñu bi hơô Y-Yôsep ao kbuă điêt aruăt, leh anăn bi băk ti kkuê gơ̆ sa aruăt klei mah.
Ñu brei Y-Yôsep đĭ ti êdeh aseh tal dua ñu; leh anăn arăng ur ti anăp gơ̆, “Čuôn kơŭt!” Snăn ñu brei gơ̆ kiă kriê jih čar Êjip.
Pharaôn lač kơ Y-Yôsep, “Kâo jing Pharaôn. Tơdah ih amâo brei ôh, amâo srăng mâo sa čô mnuih yơr kngan amâodah jơ̆ng hlăm jih čar Êjip.”
Pharaôn bi anăn Y-Yôsep Y-Sapênat-Panêah; leh anăn ñu brei kơ Y-Yôsep H'Asênat anak mniê Y-Pôtipêra khua ngă yang ƀuôn Ôn jing mô̆ ñu. Snăn Y-Yôsep mâo klei dưi kiă kriê jih čar Êjip.
Y-Yôsep mâo tlâo pluh thŭn tơdah ñu dơ̆ng mă bruă kơ Pharaôn mtao Êjip. Y-Yôsep kbiă mơ̆ng anăp Pharaôn čiăng nao tar čar Êjip.
Êjai kjuh thŭn trei bŏ, lăn jing êdimi.
Y-Yôsep mkăm pioh jih jang mnơ̆ng ƀơ̆ng huă êjai kjuh thŭn trei bŏ anăn hlăm čar Êjip, leh anăn mkăm mnơ̆ng ƀơ̆ng huă hlăm lu boh ƀuôn. Ñu mkăm ti grăp boh ƀuôn mnơ̆ng ƀơ̆ng huă mơ̆ng hma jŭm dar ƀuôn anăn.
Y-Yôsep mkăm pioh mdiê lu êdimi msĕ si čuah hlăm êa ksĭ tơl ñu amâo dưi lŏ yap ôh.
Êlâo truh thŭn mâo klei ư̆ êpa, mô̆ Y-Yôsep, H'Asênat anak mniê Y-Pôtipêra khua ngă yang ƀuôn Ôn, kkiêng kơ ñu dua čô anak êkei.
Y-Yôsep bi anăn anak kkiêng tal êlâo Y-Manasê, kyuadah ñu lač, “Aê Diê brei kâo wơr bĭt hĕ jih klei suăi kâo leh anăn jih phung sang ama kâo.”
Ñu bi anăn anak tal dua Y-Êphraim, kyuadah ñu lač, “Aê Diê brei kâo mâo anak hlăm čar klei knap kâo.”
Kjuh thŭn trei bŏ hlăm čar Êjip ruê̆ leh.
Kjuh thŭn mâo klei ư̆ êpa dơ̆ng truh tui si Y-Yôsep lač leh. Mâo klei ư̆ êpa hlăm jih jang čar; ƀiădah hlăm jih čar Êjip mâo mnơ̆ng ƀơ̆ng huă.
Tơdah jih čar Êjip mâo klei ư̆ êpa, phung mnuih ƀuôn sang ur kơ Pharaôn čiăng mâo mnơ̆ng ƀơ̆ng huă. Pharaôn lač kơ jih jang phung Êjip, “Nao bĕ kơ Y-Yôsep. Brei diih ngă tui si klei ñu lač.”
Snăn tơdah mâo klei ư̆ êpa tar ƀar čar, Y-Yôsep pŏk jih jang hjiê, leh anăn čhĭ mdiê kơ phung Êjip, kyuadah klei ư̆ êpa knap snăk hlăm čar Êjip.
Jih jang čar nao kơ čar Êjip čiăng blei mdiê mơ̆ng Y-Yôsep, kyuadah klei ư̆ êpa jing knap tar ƀar lăn ala.
Tơdah Y-Yakôp thâo mâo mdiê hlăm čar Êjip, ñu lač kơ phung anak êkei ñu, “Si ngă diih dôk bi dlăng hdơ̆ng diih?”
Ñu lač, “Kâo hmư̆ leh mâo mdiê hlăm čar Êjip. Trŭn nao bĕ tinăn, blei mdiê kơ drei čiăng kơ drei dôk hdĭp leh anăn amâo djiê ôh.”
Snăn pluh čô ayŏng Y-Yôsep trŭn nao čiăng blei mdiê hlăm čar Êjip.
Ƀiădah Y-Yakôp amâo tiŏ nao ôh Y-Benjamin adei Y-Yôsep mbĭt hŏng phung ayŏng gơ̆, kyuadah ñu huĭ klei jhat srăng truh kơ gơ̆.
Snăn phung anak êkei Y-Israel nao čiăng blei mdiê mbĭt hŏng phung mkăn nao kơ čar Êjip, kyuadah mâo klei ư̆ êpa hlăm čar Kanaan.
Y-Yôsep jing khua kiă kriê čar; ñu yơh pô čhĭ mdiê kơ jih jang mnuih hlăm čar. Phung ayŏng Y-Yôsep truh leh anăn buôn ti anăp ñu kŭp ƀô̆ ti lăn.
Tơdah Y-Yôsep ƀuh phung ayŏng ñu, ñu thâo kral digơ̆, ƀiădah ñu ngă msĕ si tue hŏng digơ̆, leh anăn blŭ khăng kơ digơ̆, “Mơ̆ng diih hriê?” Digơ̆ lač, “Mơ̆ng čar Kanaan čiăng blei mnơ̆ng ƀơ̆ng huă.”
Wăt tơdah Y-Yôsep thâo kral phung ayŏng ñu, digơ̆ amâo thâo kral ñu ôh.
Y-Yôsep hdơr klei ñu êpei djŏ kơ phung ayŏng ñu, leh anăn ñu lač kơ digơ̆, “Diih jing phung knuă. Diih hriê čiăng thâo anôk awăt hlăm čar.”
Digơ̆ lač kơ ñu, “Hơăi, khua hmei ah, ƀiădah phung dĭng buăl ih hriê čiăng blei mnơ̆ng ƀơ̆ng huă.
Jih jang hmei jing phung anak êkei kơ sa čô ama, hmei jing mnuih ênuah ênô; phung dĭng buăl ih amâo jing phung knuă ôh.”
Ñu lač kơ digơ̆, “Hơăi, diih hriê čiăng thâo anôk awăt hlăm čar.”
Digơ̆ lač, “Hmei, phung dĭng buăl ih jing phung pluh dua čô ayŏng adei, phung anak êkei kơ sa čô ama hlăm čar Kanaan, leh anăn nĕ anei, adei mda hĭn ară anei dôk hŏng ama hmei, leh anăn mâo sa čô luč leh.”
Ƀiădah Y-Yôsep lač kơ digơ̆, “Djŏ leh kâo lač kơ diih, ‘Diih jing phung knuă.’
Snei arăng srăng lông dlăng diih: tui si Pharaôn dôk hdĭp, diih amâo srăng kbiă mơ̆ng anei ôh knŏng tơdah adei diih hriê tinei.
Tiŏ nao sa čô hlăm phung diih, čiăng kơ ñu atăt ba adei diih hriê tinei, êjai diih dôk hlăm war mnă, čiăng lông dlăng klei diih blŭ, thâodah diih blŭ klei sĭt. Tơdah amâo djŏ snăn ôh, tui si Pharaôn dôk hdĭp, diih jing phung knuă.”
Leh anăn ñu brei arăng krư̆ digơ̆ mbĭt êjai tlâo hruê.
Hruê tal tlâo Y-Yôsep lač kơ diñu, “Ngă snei leh anăn diih srăng dôk hdĭp, kyuadah kâo huĭ mpŭ kơ Aê Diê.
Tơdah diih jing mnuih ênuah ênô, brei sa čô hlăm phung ayŏng adei diih dôk hlăm war mnă. Brei phung ăt dôk nao ba mdiê kơ phung sang diih dưi huă ƀơ̆ng.
Leh anăn atăt ba kơ kâo adei diih. Snăn klei diih blŭ srăng mâo klei bi sĭt, leh anăn diih amâo srăng djiê ôh.” Diñu tŭ ư ngă snăn.
Leh anăn diñu bi blŭ hdơ̆ng diñu pô, “Sĭt nik drei tŭ klei bi kmhal kyua klei soh drei ngă leh kơ adei drei, kyuadah drei ƀuh leh klei ênguôt mngăt ñu tơdah ñu kwưh kơ drei, leh anăn drei amâo čiăng hmư̆ ôh. Kyuanăn klei rŭng anei truh kơ drei.”
Y-Ruben lŏ wĭt lač kơ diñu, “Amâo djŏ hĕ kâo lač kơ diih, ‘Đăm diih ngă soh hŏng hđeh anei ôh’? Ƀiădah diih amâo čiăng hmư̆ ôh. Snăn drei tŭ ară anei klei phat kđi kyua klei tuh êrah ñu leh.”
Diñu amâo thâo ôh kơ Y-Yôsep thâo săng klei diñu blŭ, kyuadah mâo pô kăp mblang brei kơ diñu.
Y-Yôsep đuĕ mơ̆ng diñu čiăng hia. Gơ̆ lŏ wĭt kơ diñu leh anăn blŭ kơ diñu. Y-Yôsep mă Y-Simêôn mơ̆ng diñu leh anăn brei arăng kă gơ̆ ti anăp ală diñu.
Y-Yôsep yua arăng bi bŏ mdiê hlăm kdô diñu, leh anăn lŏ dưm prăk grăp čô hlăm kdô diñu, leh anăn brei kơ diñu mnơ̆ng ƀơ̆ng huă ktuê êlan. Leh anăn arăng ngă snăn.
Diñu dưm mdiê diñu ti rŏng aseh dliê leh anăn diñu đuĕ nao.
Tơdah sa čô hlăm phung diñu pŏk kdô čiăng brei rơ̆k krô kơ aseh dliê ñu ti anôk diñu jưh, ñu ƀuh prăk ñu dôk hlăm mbah kdô ñu.
Ñu lač kơ phung ayŏng adei ñu, “Prăk kâo, arăng lŏ bi wĭt leh. Nĕ anei, prăk dôk hlăm mbah kdô kâo.” Diñu dlưh ai tiê leh anăn blŭ hdơ̆ng diñu pô hŏng klei ktư̆ yơ̆ng, “Ya klei Aê Diê ngă kơ drei snei lĕ?”
Tơdah diñu truh kơ Y-Yakôp ama diñu hlăm čar Kanaan, diñu yăl dliê jih klei truh kơ diñu leh, lač,
“Pô jing khua čar anăn blŭ khăng hŏng hmei, leh anăn mĭn hmei jing phung knuă.
Ƀiădah hmei lač kơ ñu, ‘Hmei jing phung mnuih ênuah ênô, hmei amâo jing phung knuă ôh.
Hmei jing phung pluh dua čô ayŏng adei, phung anak êkei sa čô ama; sa čô luč hĕ leh, leh anăn adei kluč hruê anei dôk mbĭt hŏng ama hmei hlăm čar Kanaan.’
Khua čar anăn lač kơ hmei, ‘Snei kâo srăng thâo kơ diih jing mnuih ênuah ênô: lui mbĭt hŏng kâo tinei sa čô hlăm phung ayŏng adei diih; mă mdiê čiăng kơ phung sang diih dưi ƀơ̆ng huă, leh anăn nao bĕ diih.
Atăt ba kơ kâo adei kluč diih. Snăn kâo srăng thâo diih amâo jing ôh phung knuă, ƀiădah jing phung ênuah ênô sĭt. Leh anăn kơh kâo srăng bi wĭt ayŏng diih, leh anăn diih dưi čhĭ mnia hlăm čar anei.’ ”
Tơdah diñu tuh kdô diñu, nĕ anei anŭng prăk grăp čô dôk hlăm kdô ñu. Tơdah diñu leh anăn ama diñu ƀuh anŭng prăk anăn, diñu huĭ.
Y-Yakôp ama diñu lač, “Diih bi luč phung anak kâo. Y-Yôsep luč leh, Y-Simêôn luč leh, leh anăn ară anei diih čiăng mă Y-Benjamin. Jih klei dleh anei truh kơ kâo.”
Y-Ruben lač kơ ama ñu, “Brei ih bi mdjiê dua čô anak êkei kâo, tơdah kâo amâo lŏ bi wĭt ôh Y-Benjamin kơ ih. Jao ñu kơ kngan kâo, leh anăn kâo srăng lŏ bi wĭt ñu kơ ih.”
Ƀiădah Y-Yakôp lač, “Anak êkei kâo amâo srăng trŭn nao mbĭt hŏng diih ôh, kyuadah ayŏng ñu djiê leh, leh anăn hjăn ñu anei adôk. Tơdah truh klei jhat kơ ñu ktuê êlan diih nao, klei anăn srăng bi mdjiê kâo kyua mduôn leh, brei kâo trŭn nao kơ ƀuôn phung djiê hŏng klei ênguôt.”
Klei ư̆ êpa knap snăk hlăm čar.
Tơdah jih leh diñu ƀơ̆ng huă mdiê diñu djă ba mơ̆ng čar Êjip, ama diñu lač kơ diñu, “Lŏ nao blei bĕ mnơ̆ng ƀơ̆ng huă ƀiă kơ drei.”
Ƀiădah Y-Yuđa lač kơ ñu, “Pô anăn hưn klă leh kơ hmei, ‘Diih amâo srăng lŏ ƀuh ƀô̆ mta kâo ôh, knŏng tơdah adei diih hriê mbĭt hŏng diih.’
Tơdah ih srăng tiŏ nao adei hmei mbĭt hŏng hmei, snăn kơh hmei srăng nao blei mnơ̆ng ƀơ̆ng huă kơ ih.
Ƀiădah tơdah ih amâo brei ñu nao mbĭt ôh, hmei amâo srăng nao ôh, kyuadah pô anăn lač leh kơ hmei, ‘Diih amâo srăng lŏ ƀuh ƀô̆ mta kâo ôh, knŏng tơdah adei diih hriê mbĭt hŏng diih.’ ”
Y-Israel lač, “Si ngă diih ngă klei dleh kơ kâo hŏng klei diih hưn kơ ñu diih lŏ mâo sa čô adei mơh?”
Diñu lač, “Pô anăn êmuh klă kơ hmei pô leh anăn kơ găp djuê drei, lač, ‘Ama diih adôk hdĭp mơ̆? Diih lŏ mâo mơ̆ adei mkăn?’. Hmei lŏ wĭt lač kơ ñu tui si klei ñu êmuh anei. Dưi mơ̆ hmei thâo êlâo ñu srăng lač, ‘Brei adei diih hriê’?”
Y-Yuđa lač kơ Y-Israel ama ñu, “Brei hđeh anăn nao mbĭt hŏng kâo. Hmei srăng kgŭ nao, snăn drei srăng dôk hdĭp, amâo djiê ôh, hmei, ih, leh anăn phung anak hmei.
Kâo srăng rơ̆ng kơ ñu. Ih dưi ngă kơ kâo tơdah kâo amâo lŏ atăt ba ñu ti anăp ih. Kâo srăng klam klei soh nanao ti anăp ih.
Kyuadah tơdah hmei amâo bi kdung hruê ôh, sĭt nik hmei lŏ wĭt leh tal dua.”
Y-Israel ama diñu lač, “Tơdah snăn, ngă bĕ snei: dưm hlăm kdô diih boh jăk hĭn mơ̆ng čar anei, leh anăn djă ba kơ pô anăn mnơ̆ng myơr êa ƀâo mngưi ƀiă, êa hnuê ƀiă, mnơ̆ng ƀơ̆ng jăk, êa drao phĭ, leh anăn boh amandê.
Djă ba hlăm kngan diih prăk dua bliư̆ lu hĭn, wăt prăk arăng bi wĭt leh hlăm kdô diih. Năng ai arăng čhuai.
Mă ba mơh adei diih, kgŭ bĕ, lŏ nao kơ pô anăn.
Akâo kơ Aê Diê, Pô Mâo Jih Klei Myang, brei klei pap kơ diih ti anăp pô anăn, čiăng kơ ñu bi wĭt ayŏng diih leh anăn Y-Benjamin. Tơdah kâo luč phung anak kâo, kâo luč yơh.”
Diñu djă ba mnơ̆ng myơr anăn leh anăn prăk dua bliư̆ lu hĭn, wăt Y-Benjamin. Diñu kgŭ nao kơ čar Êjip leh anăn dôk dơ̆ng ti anăp Y-Yôsep.
Tơdah Y-Yôsep ƀuh Y-Benjamin mbĭt hŏng diñu, gơ̆ lač kơ dĭng buăl kiă kriê sang gơ̆, “Brei phung mnuih anăn mŭt hlăm sang, čuh čĭm leh anăn mkra mnơ̆ng ƀơ̆ng huă, kyuadah diñu srăng huă mbĭt hŏng kâo ti yang hruê dơ̆ng.”
Êkei anăn ngă tui si klei Y-Yôsep mtă, leh anăn ñu atăt ba phung mnuih anăn kơ sang Y-Yôsep.
Phung anăn huĭ kyuadah arăng atăt ba diñu kơ sang Y-Yôsep, leh anăn diñu lač, “Kyua prăk arăng bi wĭt hlăm kdô drei tal êlâo arăng atăt ba drei tinei. Ñu čiăng duah klei hŏng drei leh anăn ngă jhat kơ drei, čiăng mjing drei hlŭn leh anăn plah mă aseh dliê drei.”
Snăn diñu nao kơ dĭng buăl kiă sang Y-Yôsep, leh anăn blŭ kơ gơ̆ ti ƀăng bhă sang anăn.
Diñu lač, “Ơ khua hmei, hmei trŭn hriê leh tal êlâo čiăng blei mnơ̆ng ƀơ̆ng huă.
Tơdah hmei truh ti anôk hmei jưh, hmei pŏk kdô leh anăn nĕ anei, prăk grăp čô hmei dôk hlăm mbah kdô hmei, prăk ênŭm. Snăn hmei lŏ djă ba prăk anăn.
Hmei lŏ djă ba mơh prăk mkăn čiăng blei mnơ̆ng ƀơ̆ng huă. Hmei amâo thâo ôh hlei bi wĭt prăk hlăm kdô hmei.”
Ñu lač, “Dôk êđăp ênang bĕ. Đăm huĭ ôh. Aê Diê diih, Aê Diê ama diih brei leh prăk hlăm kdô diih. Kâo mă tŭ leh prăk diih.” Leh anăn ñu atăt ba Y-Simêôn kơ digơ̆.
Pô anăn brei diñu mŭt hlăm sang Y-Yôsep. Gơ̆ brei kơ diñu êa leh anăn diñu rao jơ̆ng. Gơ̆ brei mơh rơ̆k krô kơ aseh dliê diñu.
Diñu mkra mnơ̆ng myơr êjai dôk guôn Y-Yôsep hriê ti yang hruê dơ̆ng, kyuadah diñu hmư̆ leh diñu srăng huă ƀơ̆ng tinăn.
Tơdah Y-Yôsep wĭt kơ sang, diñu ba kơ ñu mnơ̆ng myơr diñu mâo, leh anăn diñu buôn kŭp ƀô̆ ti lăn ti anăp ñu.
Y-Yôsep êmuh kơ diñu kơ klei suaih asei mlei, lač, “Ama diih dôk suaih mơ̆, pô mduôn diih yăl dliê leh kơ kâo anăn? Ñu ăt dôk hdĭp mơ̆?”
Diñu lač, “Dĭng buăl ih, ama hmei, dôk suaih. Ñu ăt dôk hdĭp mơh.” Leh anăn diñu kkui leh anăn buôn kkuh.
Y-Yôsep kngưr ală ƀuh Y-Benjamin adei ñu, anak amĭ ñu, leh anăn lač, “Djŏ mơ̆ anei adei kluč diih yăl dliê leh kơ kâo? Brei Aê Diê pap kơ ih, Ơ anak kâo.”
Ai tiê Y-Yôsep khăp snăk kơ adei ñu leh anăn ñu duah anôk čiăng hia. Ñu ruăt mŭt hlăm adŭ ñu leh anăn hia tinăn.
Ñu pač ƀô̆ mta leh anăn lŏ kbiă. Ñu kơ̆ng amâo bi êdah klei ai tiê ñu ôh, leh anăn lač, “Mdơ̆ng mnơ̆ng ƀơ̆ng huă.”
Arăng mdơ̆ng mnơ̆ng ƀơ̆ng huă kơ Y-Yôsep mdê anôk, kơ phung anăn mdê anôk, leh anăn kơ phung Êjip huă hŏng ñu mdê anôk mơh, kyuadah phung Êjip amâo dưi huă mbĭt hŏng phung Hêbrơ ôh, kyuadah phung Êjip yap klei anăn klei bi čhŏ.
Diñu dôk gŭ ti anăp Y-Yôsep djŏ pruê̆ tui si thŭn diñu, pô kkiêng êlâo tui si klei bhiăn ñu jing ayŏng khua, leh anăn adei tui si ñu mda hĭn. Diñu dlăng bi kngăr hdơ̆ng diñu pô.
Y-Yôsep brei arăng ba mnơ̆ng ƀơ̆ng huă kơ diñu mơ̆ng jhưng huă ñu; ƀiădah mnơ̆ng ba kơ Y-Benjamin êma bliư̆ lu hĭn kơ mnơ̆ng phung ayŏng ñu. Diñu mnăm leh anăn dôk mơak mbĭt hŏng Y-Yôsep.
Y-Yôsep mtă kơ dĭng buăl kiă sang ñu snei, “Bi bŏ kdô phung mnuih anăn hŏng mnơ̆ng ƀơ̆ng huă tui si dŭm diñu dưi djă, leh anăn dưm prăk grăp čô hlăm mbah kdô diñu.
Brei ih dưm mơh kčok prăk kâo hlăm mbah kdô pô mda hĭn mbĭt hŏng prăk mdiê ñu.” Gơ̆ ngă tui si klei Y-Yôsep mtă.
Ti aguah mngač, arăng brei phung anăn đuĕ nao mbĭt hŏng aseh dliê diñu.
Tơdah diñu kbiă leh mơ̆ng ƀuôn, ka kbưi ôh, Y-Yôsep lač kơ dĭng buăl ñu, “Kgŭ bĕ ih, tiŏ phung anăn; leh anăn tơdah ih hmao diñu, brei ih lač, ‘Si ngă diih bi wĭt klei jhat kơ klei jăk? Si ngă diih tlĕ mă kčok prăk khua kâo?
Amâo djŏ hĕ kčok anei khua kâo yua mnăm leh anăn yua mđăo klei hgăm? Hlăm klei anei diih ngă soh leh.’ ”
Gơ̆ hmao diñu leh anăn lač klei anăn.
Diñu lač kơ gơ̆, “Si ngă khua hmei blŭ snăn lĕ? Phung dĭng buăl ih amâo tuôm ngă klei msĕ snăn ôh!
Prăk hmei ƀuh leh hlăm mbah kdô hmei lŏ djă ba leh kơ ih mơ̆ng čar Kanaan. Snăn si ngă hmei srăng tlĕ prăk amâodah mah mơ̆ng sang khua ih?
Ti hlei pô hlăm phung dĭng buăl ih arăng ƀuh kčok anăn, brei ñu djiê, bi hmei srăng jing hlŭn khua kâo.”
Ñu lač, “Brei klei anăn jing tui si klei diih blŭ. Ti hlei pô arăng ƀuh kčok srăng jing hlŭn kâo, bi phung mkăn srăng êngeh.”
Snăn grăp čô diñu ruăt dưm kdô diñu ti lăn leh anăn pŏk.
Ñu duah ksul dơ̆ng mơ̆ng ayŏng khua truh ti adei mda; leh anăn ñu ƀuh kčok hlăm kdô Y-Benjamin.
Snăn diñu hiêk čhiăm ao diñu, grăp čô dưm kdô ti rŏng aseh dliê ñu, leh anăn lŏ wĭt kơ ƀuôn Y-Yôsep.
Tơdah Y-Yuđa leh anăn phung ayŏng adei ñu truh kơ sang Y-Yôsep, Y-Yôsep ăt dôk ti sang. Diñu buôn ti lăn ti anăp gơ̆.
Y-Yôsep lač kơ diñu, “Ya diih ngă leh? Diih amâo thâo hĕ mnuih msĕ si kâo dưi mđăo klei hgăm?”
Y-Yuđa lač, “Ya hmei dưi lač kơ khua kâo? Ya klei hmei dưi blŭ? Si hmei dưi mgang hmei pô? Aê Diê ƀuh leh klei wê phung dĭng buăl ih. Nĕ anei, hmei jing hlŭn khua kâo, hmei leh anăn pô hlăm kdô ñu anăn arăng ƀuh kčok.”
Ƀiădah Y-Yôsep lač, “Kâo amâo tuôm mĭn ôh ngă snăn! Knŏng pô hlăm kdô ñu anăn arăng ƀuh kčok srăng jing hlŭn kâo; bi diih, brei diih wĭt êđăp ênang kơ sang ama diih.”
Y-Yuđa nao giăm Y-Yôsep leh anăn lač, “Ơ khua kâo, kâo akâo kơ ih brei dĭng buăl ih dưi blŭ sa boh kơ khua kâo; leh anăn đăm brei klei ih ăl ngă kơ dĭng buăl ih ôh; kyuadah ih jing msĕ si Pharaôn.
Khua kâo êmuh leh phung dĭng buăl ñu, lač, ‘Diih mâo mơ̆ ama amâodah adei?’
Hmei lač kơ khua kâo, ‘Hmei mâo sa čô ama mduôn leh, leh anăn sa čô adei mda arăng kkiêng kơ ñu hlăk ñu mduôn. Ayŏng hđeh anăn djiê leh, leh anăn knŏng hjăn ñu adôk mơ̆ng phung anak amĭ ñu. Ama ñu khăp kơ ñu.’
Ih lač leh kơ phung dĭng buăl ih, ‘Atăt ba ñu kơ kâo, čiăng kơ kâo dưi ƀuh ñu.’
Hmei lač leh kơ khua kâo, ‘Hđeh anăn amâo dưi lui ama ñu ôh, kyuadah tơdah ñu lui ama ñu, ama ñu srăng djiê.’
Ƀiădah ih lač leh kơ phung dĭng buăl ih, ‘Tơdah adei diih amâo hriê mbĭt hŏng diih, diih amâo srăng lŏ ƀuh ƀô̆ mta kâo ôh.’
Tơdah hmei lŏ wĭt leh kơ dĭng buăl ih, ama kâo, hmei yăl dliê kơ ñu klei khua kâo blŭ.
Tơdah ama hmei lač, ‘Lŏ nao blei mnơ̆ng ƀơ̆ng huă ƀiă kơ drei,’
hmei lač, ‘Hmei amâo lŏ dưi nao ôh. Tơdah adei mda hmei nao mbĭt hŏng hmei, snăn hmei srăng nao; kyuadah hmei amâo dưi lŏ ƀuh ƀô̆ mta pô anăn ôh, knŏng tơdah adei mda hmei nao mbĭt hŏng hmei.’
Dĭng buăl ih ama kâo lač kơ hmei, ‘Diih thâo kơ mô̆ kâo kkiêng kơ kâo leh dua čô anak êkei.
Sa čô kbiă mơ̆ng kâo leh anăn kâo lač leh, “Sĭt nik mnơ̆ng dliê hiêk ƀơ̆ng ñu leh,” leh anăn kâo amâo lŏ ƀuh ñu ôh.
Tơdah diih lŏ mă pô anei mơ̆ng kâo mơh, leh anăn tơdah klei jhat truh kơ ñu, diih srăng brei êkei mduôn anei trŭn nao kơ ƀuôn phung djiê hŏng klei ênguôt.’
Ară anei tơdah kâo lŏ wĭt kơ dĭng buăl ih ama kâo, leh anăn hđeh êdam anăn amâo mâo mbĭt hŏng hmei ôh, kyuadah klei hdĭp ñu jing sa hŏng klei hdĭp hđeh êdam anăn,
tơdah ñu ƀuh hđeh êdam anăn amâo wĭt mbĭt hŏng hmei ôh, ñu srăng djiê. Snăn phung dĭng buăl ih srăng brei ñu djiê kyua mduôn leh, brei ñu trŭn nao kơ Ƀuôn Phung Djiê hŏng klei ênguôt.
Kyuadah dĭng buăl ih rơ̆ng kơ hđeh êdam anăn kơ ama kâo, lač, ‘Kâo srăng klam klei soh nanao ti anăp ama kâo tơdah kâo amâo bi wĭt gơ̆ kơ ih ôh.’
Ară anei lĕ, kâo akâo kơ ih brei dĭng buăl ih dưi dôk jing hlŭn khua kâo hrô hđeh êdam anăn; leh anăn brei hđeh êdam wĭt mbĭt hŏng phung ayŏng ñu.
Kyuadah si kâo dưi wĭt kơ ama kâo tơdah hđeh êdam anăn amâo wĭt mbĭt hŏng kâo ôh? Kâo huĭ ƀuh klei jhat srăng truh kơ ama kâo.”
Hlăk anăn Y-Yôsep amâo dưi lŏ kơ̆ng ñu pô ôh ti anăp jih jang phung dôk giăm ñu; leh anăn ñu ur, “Brei jih jang mnuih kbiă!” Snăn amâo mâo sa čô mnuih lŏ dôk mbĭt hŏng ñu ôh êjai Y-Yôsep brei phung ayŏng adei ñu thâo kral ñu.
Ñu hia kraih tơl phung Êjip hmư̆ leh anăn sang Pharaôn hmư̆ mơh.
Y-Yôsep lač kơ phung ayŏng adei ñu, “Kâo gơ̆ Y-Yôsep. Ama kâo ăt dôk hdĭp mơ̆?” Ƀiădah phung ayŏng adei ñu amâo dưi lŏ wĭt lač kơ ñu ôh, kyuadah digơ̆ huĭ ti anăp ñu.
Y-Yôsep lač kơ phung ayŏng adei ñu, “Hriê giăm kâo, kâo akâo kơ diih.” Digơ̆ nao giăm, leh anăn ñu lač, “Kâo gơ̆ Y-Yôsep, adei diih, pô diih čhĭ leh kơ čar Êjip.
Ară anei hin, đăm diih ênguôt ôh, kăn ăl hŏng diih pô rei kyuadah diih čhĭ leh kâo tinei; kyuadah Aê Diê mơĭt kâo leh hriê êlâo kơ diih čiăng bi mtlaih klei hdĭp.
Kyuadah êjai dua thŭn leh mâo klei ư̆ êpa hlăm čar; leh anăn adôk êma thŭn amâo srăng mâo ôh klei kai amâodah puôt.
Aê Diê mơĭt kâo hriê êlâo kơ diih čiăng pioh phung anak čô diih hlăm lăn ala, leh anăn čiăng pioh klei hdĭp diih.
Snăn amâo djŏ diih ôh mơĭt hriê kâo tinei, ƀiădah Aê Diê yơh. Ñu brei kâo jing ama kơ Pharaôn leh anăn khua kơ jih sang ñu leh anăn khua kiă kriê jih čar Êjip.
Ruăt bĕ diih, wĭt kơ ama kâo leh anăn lač kơ ñu snei, ‘Anak ih Y-Yôsep blŭ, Aê Diê brei kâo jing khua kơ jih čar Êjip. Hriê bĕ kơ kâo, đăm lŏ krư̆i ôh.
Ih srăng dôk hlăm čar Gôsen, leh anăn ih srăng dôk giăm kâo, ih, phung anak ih, phung čô ih, biăp ih, êmô ih, leh anăn jih jang mnơ̆ng ih mâo.
Tinăn kâo srăng čiêm ih, kyuadah adôk êma thŭn ư̆ êpa, huĭdah ih leh anăn sang ih leh anăn jih jang mnơ̆ng ih mâo truh kơ klei knap.’
Nĕ anei, ală diih ƀuh, leh anăn ală Y-Benjamin adei kâo ƀuh mơh kơ ƀăng êgei kâo pô yơh blŭ kơ diih.
Brei diih yăl dliê kơ ama kâo jih klei guh kơang kâo hlăm čar Êjip, leh anăn jih klei diih ƀuh leh. Ruăt bĕ diih brei ama kâo trŭn hriê tinei.”
Leh anăn ñu kmiêk ti kkuê Y-Benjamin adei ñu leh anăn hia. Y-Benjamin msĕ mơh hia ti kkuê ñu.
Ñu čŭm jih jang phung ayŏng ñu leh anăn hia. Leh klei anăn phung ayŏng adei ñu blŭ hrăm hŏng ñu.
Tơdah klei anăn hmư̆ truh kơ sang Pharaôn, “Phung ayŏng adei Y-Yôsep truh leh,” klei anăn bi mơak snăk kơ Pharaôn leh anăn kơ phung dĭng buăl ñu.
Pharaôn lač kơ Y-Yôsep, “Lač kơ phung ayŏng adei ih, ‘Ngă klei anei: bi mdiăng aseh dliê diih, lŏ wĭt bĕ kơ čar Kanaan.
Brei diih atăt ba ama diih leh anăn phung sang diih, leh anăn lŏ hriê kơ kâo. Kâo srăng brei kơ diih mnơ̆ng jăk hĭn hlăm čar Êjip, leh anăn diih srăng ƀơ̆ng boh jăk hĭn hlăm čar.’
Msĕ mơh mtă kơ diñu, ‘Brei diih ngă snei: mă mơ̆ng čar Êjip êdeh aseh čiăng mdiăng anak điêt diih leh anăn mô̆ diih. Atăt ba ama diih leh anăn lŏ hriê.
Đăm lŏ hnĭng kơ dŏ ngăn diih ôh, kyuadah mnơ̆ng jăk hĭn hlăm jih čar Êjip jing dŏ diih.’ ”
Phung anak êkei Y-Israel ngă snăn. Y-Yôsep brei kơ diñu êdeh aseh tui si klei Pharaôn mtă leh. Ñu brei mơh kơ digơ̆ mnơ̆ng ƀơ̆ng huă ktuê êlan.
Ñu brei kơ grăp čô digơ̆ čhiăm ao pioh pleh; ƀiădah kơ Y-Benjamin ñu brei tlâo êtuh klŏ prăk leh anăn êma blah čhiăm ao pioh pleh.
Ñu mơĭt kơ ama ñu mnơ̆ng anei: pluh drei aseh mdiăng mnơ̆ng jăk mơ̆ng čar Êjip, leh anăn pluh drei aseh dliê ana mdiăng mdiê, kpŭng, leh anăn mnơ̆ng ƀơ̆ng huă kơ ama ñu ktuê êlan.
Snăn ñu tiŏ nao phung ayŏng adei ñu, leh anăn tơdah digơ̆ nao, ñu lač kơ digơ̆, “Đăm diih bi mneh msao ktuê êlan ôh.”
Snăn digơ̆ kbiă mơ̆ng čar Êjip leh anăn truh kơ čar Kanaan kơ Y-Yakôp ama digơ̆.
Digơ̆ hưn kơ ñu, “Y-Yôsep ăt dôk hdĭp, leh anăn ñu jing khua kiă kriê jih čar Êjip.” Ai tiê Y-Yakôp djiê huăt, kyuadah ñu amâo đăo ôh klei phung anak êkei ñu hưn.
Ƀiădah tơdah diñu yăl dliê kơ gơ̆ jih klei Y-Yôsep blŭ leh kơ diñu, leh anăn tơdah gơ̆ ƀuh êdeh aseh Y-Yôsep mơĭt čiăng mdiăng gơ̆, mngăt Y-Yakôp ama diñu lŏ hdơr.
Leh anăn Y-Israel lač, “Man leh! Y-Yôsep anak êkei kâo ăt dôk hdĭp. Kâo srăng nao bi tuôm hŏng ñu êlâo kơ kâo djiê.”
Y-Israel kbiă nao hŏng jih jang mnơ̆ng ñu mâo. Ñu truh kơ ƀuôn Bêr-Sêba leh anăn myơr lu mnơ̆ng ngă yang kơ Aê Diê ama ñu, Y-Isăk.
Aê Diê blŭ kơ Y-Israel hlăm klei bi ƀuh êjai mlam leh anăn lač, “Y-Yakôp ơi, Y-Yakôp ơi.” Y-Israel lač, “Nĕ tinei kâo.”
Aê Diê lač, “Kâo jing Aê Diê, Aê Diê ama ih. Đăm huĭ ôh trŭn nao kơ čar Êjip; kyuadah tinăn kâo srăng brei ih jing sa găp djuê prŏng.
Kâo srăng trŭn nao mbĭt hŏng ih kơ čar Êjip, leh anăn kâo srăng brei ih lŏ wĭt mơ̆ng čar Êjip; leh anăn Y-Yôsep srăng bi pĭt ală ih ti hruê ih djiê.”
Y-Yakôp đuĕ nao mơ̆ng ƀuôn Bêr-Sêba; leh anăn phung anak êkei Y-Israel mdiăng Y-Yakôp ama diñu, wăt phung anak diñu leh anăn mô̆ diñu hlăm êdeh aseh Pharaôn mơĭt leh čiăng mdiăng diñu.
Diñu ba êmô biăp leh anăn ngăn drăp diñu mâo hlăm čar Kanaan, leh anăn nao truh kơ čar Êjip, Y-Yakôp leh anăn jih jang phung anak čô ñu mbĭt hŏng ñu.
Ñu ba mbĭt hŏng ñu kơ čar Êjip phung anak êkei, phung čô êkei ñu, phung anak mniê leh anăn phung čô mniê ñu, jih jang phung anak čô ñu.
Anei anăn phung anak Y-Israel truh kơ čar Êjip, Y-Yakôp leh anăn phung ñu: Y-Ruben anak êkei kkiêng tal êlâo kơ Y-Yakôp, leh anăn
phung anak êkei Y-Ruben: Y-Hanôk, Y-Palu, Y-Hêsron, leh anăn Y-Karmi.
Phung anak êkei Y-Simêôn: Y-Jêmuêl, Y-Jamin, Y-Ôhat, Y-Jakin, Y-Sôhar, leh anăn Y-Sôl anak êkei mniê Kanaan.
Phung anak êkei Y-Lêwi: Y-Gersôn, Y-Kôhat, leh anăn Y-Mêrari.
Phung anak êkei Y-Yuđa: Y-Er, Y-Ônan, Y-Sêla, Y-Pêres, leh anăn Y-Sêra (ƀiădah Y-Er leh anăn Y-Ônan djiê leh hlăm čar Kanaan). Phung anak êkei Y-Pêres: Y-Hêsron leh anăn Y-Hamul.
Phung anak êkei Y-Isakar: Y-Tôla, Y-Puwa, Y-Yôp, leh anăn Y-Simrôn.
Phung anak êkei Y-Sabulôn: Y-Sêret, Y-Êlon, leh anăn Y-Jahlêel.
Phung anăn yơh anak êkei H'Lêa kkiêng kơ Y-Yakôp ti Padan-Aram, wăt H'Dina anak mniê ñu. Jih jang phung anak êkei leh anăn phung anak mniê ñu jing tlâo pluh tlâo čô.
Phung anak êkei Y-Gat: Y-Sipiôn, Y-Hagi, Y-Suni, Y-Êsbôn, Y-Êri, Y-Arôdi, leh anăn Y-Arêli.
Phung anak êkei Y-Aser: Y-Imna, Y-Iswa, Y-Iswi, Y-Bêria, leh anăn H'Sêra adei mniê diñu. Phung anak êkei Y-Bêria: Y-Hêber leh anăn Y-Malkiêl.
Phung anăn phung anak êkei H'Silpa, pô Y-Laban brei kơ H'Lêa anak mniê ñu. H'Silpa kkiêng phung anăn kơ Y-Yakôp, pluh năm čô.
Phung anak êkei H'Račel mô̆ Y-Yakôp: Y-Yôsep leh anăn Y-Benjamin.
Phung H'Asênat anak mniê Y-Pôtipêra khua ngă yang ƀuôn Ôn kkiêng kơ Y-Yôsep hlăm čar Êjip: Y-Manasê leh anăn Y-Êphraim.
Phung anak êkei Y-Benjamin: Y-Bêla, Y-Bêker, Y-Asbel, Y-Gêra, Y-Naman, Y-Êhi, Y-Ros, Y-Mupim, Y-Hupim, leh anăn Y-Ardơ.
Phung anăn phung anak êkei H'Račel kkiêng kơ Y-Yakôp, jih jang pluh pă čô.
Anak êkei Y-Dan: Y-Husim.
Phung anak êkei Y-Naptali: Y-Yatsêel, Y-Guni, Y-Jêser, leh anăn Y-Silem.
Phung anăn phung anak êkei H'Bilha, pô Y-Laban brei kơ H'Račel anak mniê ñu, phung anăn H'Bilha kkiêng kơ Y-Yakôp, kjuh čô.
Jih jang phung mnuih truh kơ čar Êjip mbĭt hŏng Y-Yakôp, phung anak ñu, amâo mâo yap mô̆ phung anak êkei ñu ôh, jih jang năm pluh năm čô.
Phung anak êkei Y-Yôsep arăng kkiêng kơ ñu hlăm čar Êjip, dua čô. Jih jang phung mnuih sang Y-Yakôp truh kơ čar Êjip, kjuh pluh čô.
Y-Yakôp tiŏ nao Y-Yuđa nao êlâo truh kơ Y-Yôsep čiăng atăt êlan nao kơ čar Gôsen. Leh diñu truh kơ čar Gôsen,
Y-Yôsep brei arăng mkra êdeh aseh ñu, leh anăn ñu nao kơ čar Gôsen čiăng bi tuôm hŏng Y-Israel ama ñu. Y-Yôsep truh kơ gơ̆, kmiêk ti kkuê gơ̆, leh anăn hia sui.
Y-Israel lač kơ Y-Yôsep, “Ară anei kâo djiê dưn mơh, kyuadah kâo ƀuh leh ƀô̆ mta ih leh anăn thâo ih ăt dôk hdĭp.”
Y-Yôsep lač kơ phung ayŏng adei ñu leh anăn kơ phung sang ama ñu, “Kâo srăng nao hưn kơ Pharaôn, lač, ‘Phung ayŏng adei kâo leh anăn phung sang ama kâo mơ̆ng čar Kanaan truh leh kơ kâo.
Phung anăn jing phung mgăt biăp, kyuadah diñu rông êmô biăp. Diñu ba leh mbĭt biăp leh anăn êmô diñu, leh anăn jih jang mnơ̆ng diñu mâo.’
Tơdah Pharaôn iêu diih leh anăn lač, ‘Ya bruă diih ngă?’
brei diih lač, ‘Phung dĭng buăl ih, hmei wăt phung aê hmei, rông êmô biăp dơ̆ng mơ̆ng hmei hlăk ai truh ti ară anei,’ čiăng kơ diih dưi dôk hlăm čar Gôsen; kyuadah phung mgăt biăp jing mnơ̆ng phung Êjip bi êmut kheh.”
Y-Yôsep nao hưn kơ Pharaôn, lač, “Ama kâo leh anăn phung ayŏng adei kâo mbĭt hŏng biăp, êmô leh anăn jih jang mnơ̆ng diñu mâo truh leh mơ̆ng čar Kanaan; leh anăn diñu dôk hlăm krĭng Gôsen.”
Ñu mă êma čô hlăm phung ayŏng adei ñu leh anăn atăt digơ̆ kơ Pharaôn.
Pharaôn lač kơ phung ayŏng adei ñu, “Ya bruă diih ngă?” Digơ̆ lač kơ Pharaôn, “Hmei phung dĭng buăl ih jing phung mgăt biăp, hmei, wăt phung aê hmei msĕ mơh.”
Diñu lač kơ Pharaôn, “Hmei truh čiăng dôk bhiâo hlăm čar anei; kyuadah amâo lŏ mâo ôh anôk rơ̆k mda kơ biăp phung dĭng buăl ih, kyuadah klei ư̆ êpa knap snăk hlăm čar Kanaan. Snăn hmei akâo kơ ih, brei phung dĭng buăl ih dôk hlăm krĭng Gôsen.”
Pharaôn lač kơ Y-Yôsep, “Ama ih leh anăn phung ayŏng adei ih truh leh kơ ih.
Čar Êjip dôk ti anăp ih. Brei ama ih leh anăn phung ayŏng adei ih dôk hlăm anôk jăk hĭn hlăm čar anei; brei diñu dôk hlăm krĭng Gôsen. Tơdah ih ƀuh hlăm phung diñu mnuih mbruă, brei ñu jing khua kiă kriê mnơ̆ng kâo rông.”
Y-Yôsep atăt Y-Yakôp ama ñu kơ Pharaôn. Y-Yakôp hơêč hmưi kơ Pharaôn.
Pharaôn lač kơ Y-Yakôp, “Dŭm thŭn ih mâo?”
Y-Yakôp lač kơ Pharaôn, “Thŭn kâo dôk hlăm lăn ala anei mâo leh sa êtuh tlâo pluh thŭn. Thŭn kâo dôk hdĭp ƀiă leh anăn jhat, leh anăn amâo mdŭm ôh hŏng thŭn ama leh anăn phung aê kâo dôk hdĭp ti lăn ala.”
Y-Yakôp hơêč hmưi kơ Pharaôn leh anăn kbiă mơ̆ng anăp ñu.
Y-Yôsep brei anôk dôk kơ ama ñu leh anăn kơ phung ayŏng adei ñu, anôk jăk hĭn hlăm čar Êjip, hlăm krĭng Ramse, tui si Pharaôn mtă leh.
Y-Yôsep čiêm rông ama ñu, phung ayŏng adei ñu, leh anăn jih sang ama ñu hŏng mnơ̆ng ƀơ̆ng huă tui si dŭm čô diñu.
Amâo lŏ mâo mnơ̆ng ƀơ̆ng huă ôh hlăm jih čar, kyuadah klei ư̆ êpa knap snăk. Čar Êjip leh anăn čar Kanaan dơ̆ng êwiêt leh kyua klei ư̆ êpa.
Y-Yôsep mkăm leh jih prăk mâo hlăm čar Êjip leh anăn čar Kanaan arăng blei mdiê. Leh anăn Y-Yôsep ba prăk anăn kơ sang Pharaôn.
Tơdah phung Êjip leh anăn phung Kanaan jih prăk leh, jih jang phung Êjip nao kơ Y-Yôsep, lač, “Brei mnơ̆ng ƀơ̆ng huă kơ hmei. Ya yuôm hmei djiê ti anăp ih, kyuadah prăk hmei jih leh?”
Y-Yôsep lač, “Brei êmô biăp diih tơdah diih amâo mâo prăk ôh, leh anăn kâo srăng brei mnơ̆ng ƀơ̆ng huă kơ diih mlih hŏng êmô biăp diih.”
Snăn diñu ba êmô biăp diñu kơ Y-Yôsep; leh anăn Y-Yôsep brei mnơ̆ng ƀơ̆ng huă kơ diñu bi mlih hŏng aseh, hŏng biăp, êmô, leh anăn aseh dliê. Ñu čiêm digơ̆ thŭn anăn bi mlih hŏng jih jang êmô biăp digơ̆.
Tơdah thŭn anăn jih leh, diñu lŏ nao kơ ñu thŭn tal dua, lač kơ Y-Yôsep, “Hmei amâo srăng mdăp ôh kơ khua hmei, prăk hmei jih leh, leh anăn êmô biăp jing dŏ khua hmei leh; adôk knŏng asei mlei leh anăn lăn hmei.
Ya yuôm hmei djiê ti anăp ală ih, hmei leh anăn lăn hmei? Blei bĕ hmei leh anăn lăn hmei hŏng mnơ̆ng ƀơ̆ng huă, leh anăn hmei wăt lăn hmei srăng jing hlŭn Pharaôn. Brei kơ hmei mjeh čiăng kơ hmei dưi dôk hdĭp amâo djiê ôh, leh anăn đăm lăn čar jing ênguôl ôh.”
Snăn Y-Yôsep blei jih jang lăn čar Êjip kơ Pharaôn; kyuadah jih jang phung Êjip čhĭ hma diñu kyuadah klei ư̆ êpa knap snăk, leh anăn lăn jing dŏ Pharaôn.
Bi mnuih ƀuôn sang, ñu brei digơ̆ jing hlŭn dơ̆ng mơ̆ng sa knông lăn hlăm čar Êjip truh ti knông lăn mkăn.
Knŏng lăn phung khua ngă yang ñu amâo blei ôh, kyuadah phung khua ngă yang mâo mnơ̆ng ƀơ̆ng huă Pharaôn bi mbha brei kơ diñu. Snăn diñu amâo čhĭ ôh lăn diñu.
Y-Yôsep lač kơ phung ƀuôn sang, “Nĕ anei, hruê anei kâo blei leh diih leh anăn lăn diih kơ Pharaôn. Nĕ anei, kâo brei kơ diih mjeh leh anăn brei diih buh pla.
Tơdah truh yan puôt, diih srăng brei sa kdrêč hlăm êma kơ Pharaôn, leh anăn diih srăng pioh pă kdrêč jing mjeh leh anăn mnơ̆ng ƀơ̆ng huă kơ diih, phung sang diih, leh anăn kơ phung anak điêt diih.”
Digơ̆ lač, “Ih bi mtlaih leh klei hdĭp hmei. Tơdah klei anei bi mơak kơ ih, hmei srăng jing hlŭn kơ Pharaôn.”
Y-Yôsep brei klei bhiăn anăn kơ lăn čar Êjip hlŏng dôk truh kơ hruê anei, brei sa kdrêč hlăm êma kơ Pharaôn. Knŏng hjăn lăn phung khua ngă yang amâo jing dŏ Pharaôn ôh.
Phung Israel dôk hlăm čar Êjip ti krĭng Gôsen. Diñu mkăm dŏ dô tinăn, mđĭ ngăn drăp, leh anăn bi lar êngŭm.
Y-Yakôp dôk hlăm čar Êjip pluh kjuh thŭn; snăn jih jang thŭn Y-Yakôp dôk hdĭp mâo sa êtuh pă pluh kjuh thŭn.
Tơdah hruê Y-Israel djiê dơ̆ng giăm leh; ñu iêu anak êkei ñu Y-Yôsep leh anăn lač kơ gơ̆, “Tơdah kâo mâo klei pap ti anăp ală ih, dưm kngan ih ti gŭ pha kâo, leh anăn ƀuăn ngă kơ kâo hŏng klei sĭt suôr leh anăn klei sĭt nik: đăm dơr kâo ôh hlăm čar Êjip.
Brei ih dơr kâo ti anôk phung ama kâo; mă ba asei mlei kâo kbiă mơ̆ng čar Êjip leh anăn dơr kâo hlăm msat phung ama kâo.” Y-Yôsep lač, “Kâo srăng ngă tui si klei ih blŭ.”
Y-Yakôp lač, “Kat asei kơ kâo.” Y-Yôsep kat asei kơ ñu; leh anăn Y-Israel buôn ti kŏ jhưng pĭt ñu.
Leh klei anăn arăng hưn kơ Y-Yôsep, “Nĕ anei, ama ih ruă.” Snăn Y-Yôsep mă mbĭt hŏng ñu dua čô anak êkei ñu Y-Manasê leh anăn Y-Êphraim.
Arăng hưn kơ Y-Yakôp, “Anak êkei ih Y-Yôsep hriê kơ ih.” Y-Israel gĭr kgŭ dôk ti jhưng pĭt.
Y-Yakôp lač kơ Y-Yôsep, “Aê Diê, Pô Mâo Jih Klei Myang, bi êdah leh kơ kâo ti ƀuôn Lus hlăm čar Kanaan, leh anăn ñu hơêč hmưi kơ kâo.
Ñu lač kơ kâo, ‘Nĕ anei, kâo srăng brei ih jing lu leh anăn bi lar êngŭm. Kâo srăng brei ih jing sa phung găp djuê, leh anăn kâo srăng brei čar anei kơ phung anak čô ih êdei jing dŏ diñu hlŏng lar.’
Ară anei dua čô anak êkei arăng kkiêng kơ ih hlăm čar Êjip êlâo kâo truh kơ ih hlăm čar Êjip jing anak kâo. Y-Êphraim leh anăn Y-Manasê srăng jing anak kâo msĕ si Y-Ruben leh anăn Y-Simêôn.
Bi phung anak ih mâo êdei kơ diñu srăng jing anak ih. Digơ̆ srăng čih anăn diñu tui si anăn phung ayŏng adei diñu hlăm anôk diñu dưn ngăn.
Tơdah kâo hriê mơ̆ng krĭng Padan, H'Račel djiê bi ênguôt kâo hlăm čar Kanaan ktuê êlan, kyuadah ăt dôk kbưi mơ̆ng ƀuôn Êphrata; snăn kâo dơr ñu tinăn ti êlan nao kơ ƀuôn Êphrata (jing ƀuôn Betlêhem).”
Tơdah Y-Israel ƀuh phung anak êkei Y-Yôsep, ñu lač, “Hlei phung anei?”
Y-Yôsep lač kơ ama ñu, “Diñu jing anak êkei kâo Aê Diê brei kơ kâo leh tinei.” Y-Israel lač, “Brei diñu hriê giăm kâo, kâo akâo kơ ih, čiăng kơ kâo dưi hơêč hmưi kơ diñu.”
Hlăk anăn ală Y-Israel mmăt kyua mduôn; ñu amâo lŏ dưi ƀuh ôh. Y-Yôsep brei digơ̆ nao giăm Y-Israel. Ñu čŭm leh anăn kmiêk digơ̆.
Y-Israel lač kơ Y-Yôsep, “Kâo amâo mĭn ôh kâo srăng ƀuh ƀô̆ mta ih, leh anăn nĕ anei, Aê Diê brei kâo ƀuh wăt phung anak ih.”
Y-Yôsep mă hĕ phung anak êkei ñu mơ̆ng kơŭt ama ñu, leh anăn ñu buôn kŭp ƀô̆ ti lăn.
Y-Yôsep atăt digơ̆ jih dua, dưm Y-Êphraim tĭng hnuă ñu, tĭng điâo Y-Israel; leh anăn dưm Y-Manasê tĭng điâo ñu, tĭng hnuă Y-Israel; leh anăn Y-Yôsep brei digơ̆ nao giăm Y-Israel.
Y-Israel yơr kngan hnuă ñu leh anăn ênă ti boh kŏ Y-Êphraim adei mda. Leh anăn ñu ênă kngan điâo ñu ti boh kŏ Y-Manasê, tui si ñu čiăng, kyuadah Y-Manasê jing anak kkiêng tal êlâo.
Ñu hơêč hmưi kơ Y-Yôsep leh anăn lač, “Aê Diê, ti anăp pô aê kâo Y-Abraham, leh anăn ama kâo Y-Isăk êbat leh; Aê Diê, pô jing mgăt kâo jih klei hdĭp kâo hlŏng kơ hruê anei,
Dĭng buăl jăk bi pô tui leh kâo mơ̆ng jih klei jhat, hơêč hmưi brei kơ phung hđeh anei! Brei ih pioh hlăm diñu anăn kâo, leh anăn anăn aê kâo Y-Abraham leh anăn ama kâo Y-Isăk; leh anăn brei diñu jing lar êngŭm ti krah lăn ala.”
Tơdah Y-Yôsep ƀuh ama ñu ênă kngan hnuă ti boh kŏ Y-Êphraim, ñu amâo mơak ôh; leh anăn ñu djă kngan ama ñu, čiăng bi mlih mơ̆ng boh kŏ Y-Êphraim kơ boh kŏ Y-Manasê.
Y-Yôsep lač kơ ama ñu, “Amâo djŏ snăn ôh, Ơ ama kâo, kyuadah ñu anei jing anak kkiêng tal êlâo. Dưm kngan hnuă ih ti boh kŏ ñu.”
Ƀiădah ama ñu hngah leh anăn lač, “Kâo thâo klei anăn, Ơ dam, kâo thâo klei anăn! Ñu msĕ mơh srăng jing sa phung găp djuê, leh anăn ñu srăng jing prŏng mơh. Ƀiădah adei ñu srăng jing prŏng hĭn kơ ñu, leh anăn phung anak čô ñu srăng jing lu phung găp djuê mnuih.”
Snăn Y-Israel hơêč hmưi kơ digơ̆ hruê anăn leh anăn lač, “Hŏng anăn ih phung Israel srăng hơêč hmưi, lač, ‘Brei Aê Diê mjing ih msĕ si Y-Êphraim leh anăn Y-Manasê.’ ” Snăn ñu yap Y-Êphraim êlâo hĭn kơ Y-Manasê.
Y-Israel lač kơ Y-Yôsep, “Nĕ anei, kâo dơ̆ng djiê, ƀiădah Aê Diê srăng dôk mbĭt hŏng diih, leh anăn ñu srăng lŏ atăt diih wĭt kơ čar phung ama diih.
Leh anăn kâo brei kơ ih sa boh čư̆ lu hĭn kơ phung ayŏng adei ih, sa boh čư̆+ kâo mă leh mơ̆ng kngan phung Amôrit hŏng đao gưm leh anăn hna kmêč kâo.”
Y-Yakôp iêu phung anak êkei ñu leh anăn lač, “Bi kƀĭn bĕ diih, čiăng kơ kâo dưi hưn klei srăng truh kơ diih hlăm ênuk êdei.
Bi kƀĭn bĕ diih, hmư̆ bĕ, Ơ phung anak êkei Y-Yakôp, mđing bĕ knga diih kơ Y-Israel ama diih.
Ơ Y-Ruben, ih jing anak kkiêng kơ kâo tal êlâo, ai ktang kâo, leh anăn boh êlâo klei mơai kâo; prŏng hĭn hlăm klei mpŭ leh anăn hlăm klei ktang.
Ih jing msĕ si êa poh yă, ih amâo srăng jing prŏng hĭn ôh, kyuadah ih nao đih leh ti jhưng pĭt ama ih, ih bi čhŏ hĕ leh jhưng anăn, ih nao đih leh ti jhưng pĭt kâo!
Y-Simêôn leh anăn Y-Lêwi jing ayŏng adei, diñu yua đao gưm čiăng ngă klei ƀai.
Ơ mngăt kâo, đăm bi mguôp ôh hŏng klei diñu kčĕ, Ơ ai tiê kâo, đăm bi mguôp ôh hŏng phung diñu, kyuadah hlăm klei diñu krêñ diñu bi mdjiê leh mnuih, hlăm klei diñu lêñ diñu khăt leh kđao êmô.
Tăm pah hĕ klei diñu krêñ, kyuadah klei anăn ƀai; tăm pah hĕ klei diñu ngêñ, kyuadah klei anăn jhat! Kâo srăng bi kah diñu hlăm phung Yakôp leh anăn prŭng diñu hlăm phung Israel.
Ơ Y-Yuđa, phung ayŏng adei ih srăng bi mni kơ ih; kngan ih srăng ngă kơ kkuê phung roh ih; phung anak êkei ama ih srăng buôn kkuh ti anăp ih.
Y-Yuđa jing sa drei êđai êmông gu; Ơ dam, ih đĭ nao leh mơ̆ng mnơ̆ng ih hiêk ƀơ̆ng. Ñu buôn, ñu lua msĕ si sa drei êmông gu, msĕ si sa drei ana êmông gu; hlei pô jhŏng bi mdih ñu?
Giê mtao amâo srăng đuĕ mơ̆ng Y-Yuđa ôh, kăn giê knuăk kiă kriê đuĕ rei mơ̆ng ti krah jơ̆ng ñu, tơl pô jing năng kơ dŏ anăn truh; leh anăn kơ ñu yơh phung ƀuôn sang srăng gưt asăp.
Ñu srăng kă aseh dliê ñu ti ana boh kriăk ƀâo, leh anăn kă êđai aseh dliê ñu ti adhan boh kriăk ƀâo jăk hĭn. Ñu boh čhiăm ao ñu hlăm êa kpiê, leh anăn boh ao kpal ñu hlăm êrah boh kriăk ƀâo.
Ală ñu srăng jing hrah hŏng êa kpiê, leh anăn êgei ñu srăng kô̆ hŏng êa ksâo êmô.
Y-Sabulôn srăng dôk ti hang êa ksĭ; ñu srăng jing anôk lu boh kŭmpăn jưh, knông lăn ñu srăng truh jĕ ƀuôn Sidôn.
Y-Isakar jing sa drei aseh dliê ktang, dôk đih mdei plah wah war biăp.
Ñu ƀuh leh anôk mdei jăk, leh anăn čar jing siam. Ñu bi gô mra ñu čiăng gui mnơ̆ng ktrŏ, leh anăn jing hlŭn mă bruă arăng mgô̆.
Y-Dan srăng phat kđi kơ phung ƀuôn sang ñu, msĕ si sa hlăm phung găp djuê Israel.
Y-Dan srăng jing sa drei ala ktuê êlan, sa drei ala kpơ̆ng ktuê êlan điêt, čoh kđul aseh, tơl pô đĭ aseh lĕ buh mđang.
Kâo dôk guôn klei ih bi mtlaih, Ơ Yêhôwa.
Phung plah mă srăng ngă kơ Y-Gat, ƀiădah ñu mơh srăng tiŏ phung anăn, lŏ plah mă.
Y-Aser mdrŏng hŏng mnơ̆ng ƀơ̆ng huă, ñu srăng brei mnơ̆ng ƀơ̆ng huă jăk năng kơ mtao.
Y-Naptali jing sa drei hlô rang ana phưi êngiê, ñu mđai êđai siam.
Y-Yôsep jing sa ƀĕ adhan mboh lu, sa ƀĕ adhan mboh lu ti akŏ êa; adhan ñu srăng gao mnư̆.
Phung mnah hna bi blah hŏng ñu, sơ̆ng ƀrăm kơ ñu leh anăn ngă jhat kơ ñu;
ƀiădah hna kmêč ñu ăt dôk ktang, păl kngan ñu dôk kjăp hŏng kngan Pô Myang Y-Yakôp, hŏng Anăn Mgăt Ƀiăp, Boh Tâo phung Israel,
hŏng Aê Diê ama ih, pô đru ih, hŏng Pô Mâo Jih Klei Myang, pô brei klei jăk jĭn kơ ih, klei jăk jĭn mơ̆ng adiê ti dlông, klei jăk jĭn mơ̆ng êa êlam ti gŭ, klei jăk jĭn mơ̆ng ksâo leh anăn tian.
Klei hơêč hmưi mơ̆ng ama ih jing prŏng hĭn kơ klei hơêč hmưi mơ̆ng čư̆ dôk hlŏng lar, boh mơ̆ng kbuôn dôk hlŏng lar, srăng dôk ti dlông boh kŏ Y-Yôsep, ti dlông boh kŏ pô bi ktlah leh mơ̆ng phung ayŏng adei ñu.
Y-Benjamin jing sa drei asâo tan kreh hiêk ƀơ̆ng, ti aguah ñu ƀơ̆ng hlô ñu mă, leh anăn ti tlam ñu bi mbha mnơ̆ng ñu mâo plah mă.”
Jih phung anei jing phung pluh dua găp djuê Israel; leh anăn snăn klei ama diñu blŭ tơdah gơ̆ hơêč hmưi kơ diñu. Gơ̆ brei kơ grăp čô diñu klei hơêč hmưi năng kơ pô mdê mdê.
Y-Yakôp mtă kơ diñu leh anăn lač, “Kâo srăng djiê nao dôk mbĭt hŏng phung aê kâo. Dơr bĕ kâo mbĭt hŏng phung aê kâo hlăm ƀăng čư̆ hlăm hma Y-Êprôn mnuih Hitit,
hlăm ƀăng čư̆ ti hma Makpêla, tĭng ngŏ Mamrê hlăm čar Kanaan, anôk Y-Abraham blei leh mbĭt hŏng hma mơ̆ng Y-Êprôn mnuih Hitit čiăng mâo anôk msat.
Tinăn arăng dơr leh Y-Abraham leh anăn H'Sara mô̆ ñu. Tinăn mơh arăng dơr leh Y-Isăk leh anăn H'Rêƀêka mô̆ ñu; leh anăn tinăn mơh kâo dơr leh H'Lêa.
Hma leh anăn ƀăng čư̆ tinăn arăng blei leh mơ̆ng phung Hitit.”
Tơdah Y-Yakôp ruê̆ mtă kơ phung anak êkei ñu, ñu lŏ đih ti jhưng pĭt leh anăn tuč êwa, leh anăn nao dôk mbĭt hŏng phung aê ñu.
Anei jing klei čih djŏ kơ phung anak čô Y-Ađam. Tơdah Aê Diê hrih mnuih, Ñu mjing digơ̆ tui si rup Aê Diê pô.
Ñu hrih digơ̆ êkei mniê leh anăn hơêč hmưi kơ digơ̆. Ñu bi anăn digơ̆ “mnuih” hruê ñu hrih digơ̆.
Tơdah Y-Ađam dôk hdĭp leh sa êtuh tlâo pluh thŭn, ñu mâo sa čô anak êkei msĕ si ñu, tui si rup ñu, leh anăn bi anăn gơ̆ Y-Set.
Leh kkiêng kơ Y-Set, Y-Ađam dôk hdĭp sa păn êtuh thŭn leh anăn ñu lŏ mâo phung anak êkei leh anăn phung anak mniê.
Jih jang hruê Y-Ađam dôk hdĭp mâo dua păn êtuh tlâo pluh thŭn, leh anăn ñu djiê.
Tơdah Y-Set mâo leh sa êtuh êma thŭn, ñu mâo anak, anăn gơ̆ Y-Ênôs.
Leh kkiêng kơ Y-Ênôs, Y-Set dôk hdĭp sa păn êtuh kjuh thŭn, leh anăn ñu lŏ mâo phung anak êkei leh anăn phung anak mniê.
Jih jang hruê Y-Set dôk hdĭp mâo dua păn êtuh pluh dua thŭn, leh anăn ñu djiê.
Tơdah Y-Ênôs mâo leh dua păn pluh thŭn, ñu mâo anak, anăn gơ̆ Y-Kênan.
Leh kkiêng kơ Y-Kênan, Y-Ênôs dôk hdĭp sa păn êtuh pluh êma thŭn, leh anăn ñu lŏ mâo phung anak êkei leh anăn phung anak mniê.
Jih jang hruê Y-Ênôs dôk hdĭp mâo dua păn êtuh êma thŭn, leh anăn ñu djiê.
Tơdah Y-Kênan mâo leh kjuh pluh thŭn, ñu mâo anak, anăn gơ̆ Y-Mahalalel.
Leh kkiêng kơ Y-Mahalalel, Y-Kênan dôk hdĭp sa păn êtuh pă pluh thŭn, leh anăn ñu lŏ mâo phung anak êkei leh anăn phung anak mniê.
Jih jang hruê Y-Kênan dôk hdĭp mâo dua păn êtuh pluh thŭn, leh anăn ñu djiê.
Tơdah Y-Mahalalel mâo leh năm pluh êma thŭn, ñu mâo anak, anăn gơ̆ Y-Jaret.
Leh kkiêng kơ Y-Jaret, Y-Mahalalel dôk hdĭp sa păn êtuh tlâo pluh thŭn, leh anăn ñu lŏ mâo phung anak êkei leh anăn phung anak mniê.
Jih jang hruê Y-Mahalalel dôk hdĭp mâo sa păn êtuh dua păn pluh êma thŭn, leh anăn ñu djiê.
Tơdah Y-Jaret mâo leh sa êtuh năm pluh dua thŭn, ñu mâo anak, anăn gơ̆ Y-Ênŏk.
Leh kkiêng kơ Y-Ênŏk, Y-Jaret dôk hdĭp sa păn êtuh thŭn, leh anăn ñu lŏ mâo phung anak êkei leh anăn phung anak mniê.
Jih jang hruê Y-Jaret dôk hdĭp mâo dua păn êtuh năm pluh dua thŭn, leh anăn ñu djiê.
Tơdah Y-Ênŏk mâo leh năm pluh êma thŭn, ñu mâo anak, anăn gơ̆ Y-Mêthusêla.
Leh kkiêng kơ Y-Mêthusêla, Y-Ênŏk êbat mbĭt hŏng Aê Diê tlâo êtuh thŭn, leh anăn ñu lŏ mâo phung anak êkei leh anăn phung anak mniê.
Jih jang hruê Y-Ênŏk dôk hdĭp mâo tlâo êtuh năm pluh êma thŭn.
Y-Ênŏk êbat mbĭt hŏng Aê Diê, êdei tinăn arăng amâo lŏ ƀuh ñu ôh, kyuadah Aê Diê mă ba ñu leh.
Tơdah Y-Mêthusêla mâo leh sa êtuh sa păn pluh kjuh thŭn, ñu mâo anak, anăn gơ̆ Y-Lamek.
Leh kkiêng kơ Y-Lamek, Y-Mêthusêla dôk hdĭp kjuh êtuh sa păn pluh dua thŭn, leh anăn ñu lŏ mâo phung anak êkei leh anăn phung anak mniê.
Jih jang hruê Y-Mêthusêla dôk hdĭp mâo dua păn êtuh năm pluh dua păn thŭn, leh anăn ñu djiê.
Tơdah Y-Lamek mâo leh sa êtuh sa păn pluh dua thŭn, ñu mâo anak êkei.
Ñu bi anăn gơ̆ Y-Nôê leh anăn lač, “Pô anei srăng bi juh drei hlăm bruă drei leh anăn hlăm klei suăi kngan drei ngă kyuadah lăn Khua Yang tăm pah leh.”
Leh kkiêng kơ Y-Nôê, Y-Lamek dôk hdĭp êma êtuh dua păn pluh êma thŭn, leh anăn ñu lŏ mâo phung anak êkei leh anăn phung anak mniê.
Jih jang hruê Y-Lamek dôk hdĭp mâo kjuh êtuh kjuh pluh kjuh thŭn, leh anăn ñu djiê.
Tơdah Y-Nôê mâo leh êma êtuh thŭn, Y-Nôê mâo tlâo čô anak êkei, anăn digơ̆ Y-Sem, Y-Čam, leh anăn Y-Japhet.
Y-Yôsep kmiêk ti ƀô̆ mta ama ñu, hia, leh anăn čŭm gơ̆.
Y-Yôsep mtă kơ phung aê êa drao dĭng buăl ñu mkra asei mlei ama ñu kơ klei dơr; snăn phung aê êa drao mkra asei mlei Y-Israel.
Pă pluh hruê diñu dôk ngă klei anăn, kyuadah dŭm anăn yơh hruê pioh mkra asei mlei kơ klei dơr. Phung Êjip hia kơ ñu êjai kjuh pluh hruê.
Tơdah hruê kơŭ kyăm kơ ñu jih leh, Y-Yôsep blŭ kơ sang Pharaôn snei, “Tơdah kâo mâo klei pap leh ti anăp ală diih, kâo akâo kơ diih blŭ brei kơ Pharaôn, lač,
‘Ama kâo brei kâo kat asei, lač, “Kâo dơ̆ng djiê. Brei ih dơr kâo hlăm msat kâo blei leh hlăm čar Kanaan.” Snăn ară anei, brei kâo nao dơr ama kâo, kâo akâo kơ ih; leh anăn kâo srăng lŏ hriê.’ ”
Pharaôn lač, “Nao bĕ, dơr ama ih tui si klei ñu brei ih kat asei leh.”
Snăn Y-Yôsep nao dơr ama ñu. Jih jang phung dĭng buăl Pharaôn nao mbĭt hŏng ñu, phung khua mduôn sang ñu, leh anăn jih jang phung khua mduôn hlăm čar Êjip,
jih phung sang Y-Yôsep, phung ayŏng adei ñu, leh anăn phung sang ama ñu. Diñu lui hlăm krĭng Gôsen knŏng phung anak điêt diñu, biăp, leh anăn êmô diñu.
Mâo lu êdeh aseh leh anăn phung mgăt aseh nao mbĭt hŏng ñu mơh. Diñu jing sa phung lu snăk.
Tơdah diñu truh ti anôk arăng prah mdiê ti Atat nah dih êa krông Yurdan, tinăn diñu čŏk hia hŏng klei ênguôt prŏng. Y-Yôsep brei arăng kơŭ kyăm kơ ama ñu kjuh hruê.
Tơdah phung ƀuôn sang hlăm čar anăn phung Kanaan, ƀuh klei kơŭ kyăm anăn hlăm anôk prah mdiê ti Atat, diñu lač, “Klei anei jing klei kơŭ kyăm ênguôt prŏng kơ phung Êjip.” Kyuanăn arăng pia anôk anăn Aƀel-Misram, anôk anăn nah dih êa krông Yurdan.
Snăn phung anak êkei Y-Yakôp ngă kơ ñu tui si ñu mtă leh.
Phung anak êkei ñu mdiăng ba ñu kơ čar Kanaan, leh anăn dơr ñu hlăm ƀăng čư̆ ti hma Makpêla tĭng ngŏ Mamrê, Y-Abraham blei leh mbĭt hŏng hma mơ̆ng Y-Êprôn mnuih Hitit, jing anôk msat.
Leh Y-Yôsep dơr ama ñu, ñu lŏ wĭt kơ čar Êjip mbĭt hŏng phung ayŏng adei ñu leh anăn jih jang mnuih nao mbĭt hŏng ñu čiăng dơr ama ñu.
Tơdah phung ayŏng adei Y-Yôsep ƀuh ama diñu djiê leh, diñu lač, “Năng ai Y-Yôsep srăng bi êmut kơ drei leh anăn srăng bi wĭt kơ drei jih klei jhat drei ngă leh kơ ñu.”
Snăn diñu tiŏ nao arăng lač “Ama ih mtă leh snei êlâo ñu djiê,
‘Lač bĕ kơ Y-Yôsep, kâo akâo kơ ih pap brei klei phung ayŏng ih gao klei bhiăn leh anăn klei diñu soh, kyua klei ƀai diñu ngă kơ ih leh.’ Ară anei hmei akâo kơ ih pap brei klei phung dĭng buăl Aê Diê ama ih gao klei bhiăn.” Tơdah hmư̆ klei blŭ anăn Y-Yôsep hia.
Phung ayŏng adei ñu hia, leh anăn buôn ti anăp ñu leh anăn lač, “Nĕ anei, hmei jing dĭng buăl ih.”
Ƀiădah Y-Yôsep lač kơ diñu, “Đăm huĭ ôh, kyuadah djŏ mơ̆ kâo jing Aê Diê?
Bi diih, diih mĭn ngă ƀai kơ kâo; ƀiădah Aê Diê brei klei anăn jing jăk, čiăng bi mtlaih klei hdĭp lu mnuih, msĕ si truh leh hruê anei.
Snăn đăm huĭ ôh. Kâo srăng čiêm rông diih leh anăn phung anak điêt diih.” Snăn ñu bi juh digơ̆ leh anăn blŭ klei jăk hŏng digơ̆.
Y-Yôsep dôk hlăm čar Êjip, ñu leh anăn sang ama ñu. Y-Yôsep dôk hdĭp sa êtuh pluh thŭn.
Y-Yôsep ƀuh phung anak Y-Êphraim truh ti ênuk tal tlâo. Phung anak Y-Makir mơh, anak êkei Y-Manasê, Y-Yôsep pŭ ti kơŭt ñu.
Y-Yôsep lač kơ phung ayŏng adei ñu, “Kâo dơ̆ng djiê, ƀiădah Aê Diê srăng čhưn hŏng diih, leh anăn ñu srăng atăt diih kbiă mơ̆ng čar anei kơ čar ñu kat asei leh kơ Y-Abraham, kơ Y-Isăk, leh anăn kơ Y-Yakôp.”
Y-Yôsep brei phung anak Israel kat asei, lač, “Aê Diê srăng čhưn hŏng diih, leh anăn brei diih mdiăng ba klang kâo mơ̆ng anei.”
Snăn Y-Yôsep djiê tơdah ñu mâo sa êtuh pluh thŭn. Arăng mkra asei mlei ñu kơ klei dơr, leh anăn dưm ñu hlăm bông hlăm čar Êjip.
Tơdah phung mnuih kmưn dơ̆ng lar êngŭm ti rŏng lăn ala, leh anăn diñu mâo phung anak mniê,
phung anak êkei Aê Diê ƀuh phung anak mniê phung mnuih kmưn jing siam; leh anăn digơ̆ dôk mô̆ hŏng hlei pô digơ̆ ruah.
Khua Yang lač, “Mngăt myang kâo amâo srăng dôk nanao hlăm mnuih kmưn ôh, kyuadah ñu jing kđeh. Ƀiădah ăt ñu srăng dôk hdĭp sa êtuh dua pluh thŭn.”
Phung mnuih prŏng dlông dôk hdĭp ti lăn ala ênuk anăn, leh anăn êdei tinăn hlăk phung anak êkei Aê Diê dôk hŏng phung anak mniê mnuih kmưn leh anăn diñu bi mâo anak; phung anăn jing phung mnuih jhŏng ktang hlăm ênuk đưm. Diñu jing phung hing ang.
Khua Yang ƀuh klei măk ƀai mnuih kmưn jing prŏng ti lăn ala, leh anăn jih klei mĭn ai tiê diñu knŏng jing jhat nanao.
Khua Yang hƀlŏk kyuadah ñu mjing leh mnuih kmưn ti lăn ala, leh anăn ñu mâo ai tiê ênguôt.
Snăn Khua Yang lač, “Kâo srăng bi rai mơ̆ng lăn ala mnuih kmưn kâo hrih leh, mnuih kmưn wăt hlô mnơ̆ng, mnơ̆ng êbat ban, leh anăn čĭm hlăm adiê; kâo hƀlŏk kyua kâo mjing hĕ leh diñu.”
Ƀiădah Y-Nôê mâo klei pap ti anăp ală Khua Yang.
Nĕ anei phung anak čô Y-Nôê. Y-Nôê jing mnuih kpă ênô, amâo mâo klei năng ƀuah ôh hlăm ênuk ñu. Y-Nôê êbat mbĭt hŏng Aê Diê.
Y-Nôê mâo tlâo čô anak êkei, Y-Sem, Y-Čam, leh anăn Y-Japhet.
Aê Diê ƀuh knuih jih phung lăn ala jing soh jhat leh, leh anăn diñu bi bŏ lăn ala hŏng klei măk ƀai.
Aê Diê dlăng kơ lăn ala, leh anăn ñu ƀuh lăn ala bŏ hŏng klei soh jhat; kyuadah jih jang mnuih knŏng tui klei jhat.
Aê Diê lač kơ Y-Nôê, “Klei tuč kơ jih jang kđeh truh leh ti anăp kâo; kyuadah diñu bi bŏ leh lăn ala hŏng klei ƀai, leh anăn kâo srăng bi rai diñu mbĭt hŏng lăn ala.
Brei ih ngă sa boh kŭmpăn hŏng kyâo gôphê. Brei ih ngă lu boh adŭ hlăm kŭmpăn anăn, leh anăn klia ñu hŏng êa ƀlĭt bitumen hlăm lam leh anăn ti êngao.
Nĕ snei brei ih ngă ñu: awan kŭmpăn anăn mâo tlâo êtuh heh, boh ƀai ñu êma pluh heh, leh anăn mơ̆ng tur kơ čuôr ñu tlâo pluh heh.
Brei ih ngă čuôr kơ kŭmpăn leh anăn lui anôk êhŏng dơ̆ng sa heh pioh kơ ƀăng bhă điêt ti plah wah čuôr hŏng mtih. Brei ih ngă tlâo tal hlăm kŭmpăn anăn, leh anăn ngă sa boh ƀăng bhă ti djiêu ñu.
Kyuadah kâo srăng brei êa lip ti lăn ala čiăng bi rai jih jang mnơ̆ng mâo êwa klei hdĭp ti gŭ adiê; jih jang mnơ̆ng ti rŏng lăn ala srăng djiê.
Ƀiădah kâo srăng ngă klei bi mguôp hŏng ih. Brei ih mŭt hlăm kŭmpăn, ih, phung anak êkei ih, mô̆ ih, leh anăn mô̆ phung anak êkei ih, mbĭt hŏng ih.
Bi mŭt mbĭt hŏng ih hlăm kŭmpăn dua drei grăp mta mnơ̆ng hdĭp, sa drei knô sa drei ana, čiăng pioh diñu hdĭp:
čĭm čap tui si mta djuê diñu, hlô mnơ̆ng tui si mta djuê diñu, mnơ̆ng êbat ban rui tui si mta djuê diñu; dua drei grăp mta djuê srăng hriê kơ ih čiăng kơ ih pioh diñu hdĭp.
Brei ih mă msĕ mơh djăp mta mnơ̆ng ƀơ̆ng huă pioh hlăm kŭmpăn. Mnơ̆ng anăn srăng jing mnơ̆ng ƀơ̆ng huă kơ ih leh anăn kơ diñu.”
Y-Nôê ngă snăn; ñu ngă jih tui si klei Aê Diê mtă leh.
Khua Yang lač kơ Y-Nôê, “Mŭt bĕ hlăm kŭmpăn mbĭt hŏng jih gŏ sang ih, kyuadah kâo ƀuh ih kpă ênô ti anăp kâo đơ phung mnuih ênuk anei.
Brei ih bi mŭt mbĭt hŏng ih knô kjuh ana kjuh jih jang mta djuê hlô mnơ̆ng doh; ƀiădah đơ mta djuê hlô mnơ̆ng amâo doh, brei ih bi mŭt sa hlâo grăp mta, sa knô sa ana.
Mơ̆ng jih jang mta čĭm hlăm adiê msĕ mơh, knô kjuh ana kjuh, čiăng pioh djuê digơ̆ ti lăn ala.
Kyuadah ăt dôk kjuh hruê kâo srăng brei adiê hjan ti lăn ala êjai pă pluh hruê leh anăn pă pluh mlam; leh anăn kâo srăng bi rai hĕ mơ̆ng rŏng lăn ala jih jang mnơ̆ng hdĭp kâo mjing leh.”
Y-Nôê ngă jih tui si klei Khua Yang mtă leh kơ ñu.
Hlăk mâo êa lip ti lăn ala Y-Nôê mâo năm êtuh thŭn leh.
Y-Nôê mŭt hlăm kŭmpăn mbĭt hŏng phung anak êkei ñu, mô̆ ñu, leh anăn phung mtâo mniê ñu, čiăng tlaih mơ̆ng êa lip.
Hlô mnơ̆ng doh, hlô mnơ̆ng amâo doh ôh, čĭm, leh anăn jih jang mnơ̆ng êbat ban rui ti lăn
mŭt mdua mdua knô ana hlăm kŭmpăn mbĭt hŏng Y-Nôê, tui si Aê Diê mtă leh kơ Y-Nôê.
Kjuh hruê êdei êa dơ̆ng lip yơh ti lăn ala.
Tơdah Y-Nôê mâo năm êtuh thŭn, ti mlan dua, hruê pluh kjuh, jih jang akŏ êa ƀăng êlam bluh leh anăn ƀăng bhă điêt ti adiê pŏk leh jih.
Adiê hjan ti lăn ala pă pluh hruê pă pluh mlam.
Hruê anăn Y-Nôê mŭt hlăm kŭmpăn mbĭt hŏng phung anak êkei ñu Y-Sem, Y-Čam, leh anăn Y-Japhet, mô̆ Y-Nôê, leh anăn tlâo čô mtâo mniê ñu,
leh anăn jih jang hlô dliê tui si mta djuê diñu, jih jang hlô mnơ̆ng rông tui si mta djuê diñu, jih jang mnơ̆ng êbat ban rui ti lăn tui si mta djuê diñu, leh anăn jih jang čĭm čap tui si mta djuê diñu.
Diñu mŭt hlăm kŭmpăn mbĭt hŏng Y-Nôê mdua mdua, jih jang mnơ̆ng mâo êwa klei hdĭp.
Diñu mŭt knô ana tui si Aê Diê mtă leh kơ Y-Nôê. Leh anăn Yêhôwa kđăl ƀăng bhă.
Êa dôk lip lăn ala êjai pă pluh hruê; êa đĭ nanao leh anăn mđung kŭmpăn, leh anăn kŭmpăn đung ti dlông lăn ala.
Êa đĭ hĭn nanao ti dlông lăn ala; leh anăn kŭmpăn đung ti êlah êa.
Êa đĭ hĭn nanao ti dlông lăn ala tơl jih jang čư̆ dlông ti gŭ adiê hgăm sơăi.
Êa lŏ đĭ pluh êma heh dlông hĭn kơ čư̆.
Jih jang mnơ̆ng thâo kpư̆ hiu ti rŏng lăn ala djiê mơngăt, čĭm, hlô mnơ̆ng rông, hlô dliê, jih jang mnơ̆ng êbat ban rui ti rŏng lăn ala, wăt jih jang mnuih.
Jih jang mnơ̆ng ti lăn thu mâo êwa klei hdĭp hlăm ƀăng adŭng djiê sơăi.
Yêhôwa bi rai jih jang mnơ̆ng hdĭp ti rŏng lăn ala, mnuih, hlô mnơ̆ng, mnơ̆ng êbat ban, leh anăn čĭm čap hlăm adiê; diñu rai luč jih ti lăn ala. Ăt dôk knŏng Y-Nôê leh anăn phung dôk mbĭt hŏng ñu hlăm kŭmpăn.
Êa ăt dôk msĕ snăn ti lăn ala êjai sa êtuh êma pluh hruê.
Ƀiădah Aê Diê hdơr kơ Y-Nôê leh anăn jih jang hlô dliê leh anăn hlô mnơ̆ng rông dôk mbĭt hŏng ñu hlăm kŭmpăn. Aê Diê brei mâo angĭn thut ti lăn ala, leh anăn êa hrŏ.
Akŏ êa ƀăng êlam leh anăn ƀăng bhă điêt ti adiê kđăl leh; leh anăn adiê amâo lŏ hjan ôh.
Êa hrŏ ƀrư̆ ƀrư̆ mơ̆ng lăn ala; leh sa êtuh êma pluh hruê êdei êa trŭn hĭn êjai.
Ti mlan tal kjuh, hruê tal pluh kjuh, kŭmpăn dôk ti dlông čư̆ Ararat.
Êa hrŏ ƀrư̆ ƀrư̆ hlŏng kơ mlan tal pluh. Ti mlan tal pluh, hruê tal sa, čŏng čư̆ dơ̆ng êdah.
Leh pă pluh hruê Y-Nôê pŏk ƀăng bhă điêt ñu ngă ti kŭmpăn.
Ñu phưi sa drei ak. Gơ̆ phiơr êrô hiu tơl êa khuôt ti lăn ala.
Leh anăn ñu phưi sa drei mgăm, čiăng dlăng thâodah êa hrŏ leh ti rŏng lăn ala;
ƀiădah mgăm amâo ƀuh anôk gam ôh, snăn gơ̆ lŏ wĭt kơ Y-Nôê ti kŭmpăn; kyuadah ăt dôk êa tar rŏng lăn ala. Ñu yơr kngan mă gơ̆, leh anăn bi mŭt gơ̆ hlăm kŭmpăn mbĭt hŏng ñu.
Ñu lŏ dôk guôn kjuh hruê, leh anăn ñu lŏ phưi mgăm mơ̆ng kŭmpăn.
Mgăm lŏ wĭt kơ ñu ti tlam, leh anăn nĕ anei, ñu kgông hlăm kƀôč ñu sa pŏk hla ana boh ôliwơ ăt dôk mtah; snăn Y-Nôê thâo êa hrŏ leh ti lăn ala.
Ñu lŏ dôk guôn kjuh hruê leh anăn phưi mgăm; leh anăn mgăm amâo lŏ wĭt kơ ñu ôh.
Thŭn Y-Nôê mâo năm êtuh sa thŭn, mlan tal sa, hruê tal sa, êa khuôt leh ti lăn ala. Y-Nôê pŏk čuôr kŭmpăn leh anăn dlăng; nĕ anei, rŏng lăn thu leh.
Ti mlan tal dua, hruê tal dua pluh kjuh, lăn thu leh.
Aê Diê lač kơ Y-Nôê,
“Kbiă bĕ mơ̆ng kŭmpăn, ih, mô̆ ih, phung anak êkei ih, leh anăn phung mtâo mniê ih mbĭt hŏng ih.
Bi kbiă bĕ jih jang mnơ̆ng hdĭp dôk mbĭt hŏng ih, čĭm, hlô mnơ̆ng, leh anăn jih jang mnơ̆ng êbat ban rui ti rŏng lăn, čiăng kơ diñu dưi mđai lu leh anăn bi lar êngŭm ti rŏng lăn ala.”
Snăn Y-Nôê kbiă mbĭt hŏng phung anak êkei ñu, mô̆ ñu, leh anăn phung mtâo mniê ñu.
Jih jang hlô dliê, jih jang mnơ̆ng êbat ban, jih jang čĭm, jih jang mnơ̆ng hdĭp thâo kpư̆ hiu ti lăn ala tui si djuê diñu kbiă mơ̆ng kŭmpăn.
Y-Nôê mdơ̆ng sa boh knưl ngă yang kơ Khua Yang, leh anăn ñu mă jih đơ hlô mnơ̆ng doh leh anăn jih đơ čĭm čap doh, leh anăn ñu myơr mnơ̆ng myơr čuh ti dlông knưl anăn.
Khua Yang ƀâo mnâo jăk leh anăn lač hlăm ai tiê ñu, “Kâo amâo srăng lŏ tăm pah kơ lăn ôh kyua mnuih, kyuadah klei mĭn ai tiê mnuih jing jhat dơ̆ng mơ̆ng ñu hlăk ai; kăn kâo srăng lŏ bi rai rei jih jang mnơ̆ng hdĭp msĕ si kâo ngă leh.
Êjai lăn ala ăt dôk, klei buh pla leh anăn klei puôt wiă, klei êăt leh anăn klei mđiă, yan bhang leh anăn yan puih, hruê leh anăn mlam amâo srăng tuč ôh.”
Aê Diê hơêč hmưi klei jăk jĭn kơ Y-Nôê leh anăn kơ phung anak êkei ñu, leh anăn lač kơ digơ̆, “Brei diih jing lar êngŭm leh anăn bi bŏ lăn ala.
Jih jang hlô mnơ̆ng hlăm lăn ala leh anăn jih jang čĭm hlăm adiê, jih jang mnơ̆ng êbat ban rui ti lăn, leh anăn jih jang kan hlăm êa ksĭ srăng huĭ kơ diih. Kâo jao leh jih jang mnơ̆ng anăn hlăm kngan diih sơăi.
Jih jang mnơ̆ng hdĭp kpư̆ hiu srăng jing mnơ̆ng diih dưi ƀơ̆ng; kâo brei kơ diih jih jang mnơ̆ng anăn msĕ si kâo brei leh êlâo ana djam mtah.
Knŏng đăm diih ƀơ̆ng ôh kđeh adôk klei hdĭp, čiăng lač êrah ñu.
Tơdah arăng bi mdjiê diih, sĭt nik kâo srăng rŭ ênua; kâo srăng rŭ ênua kơ grăp hlô mnơ̆ng leh anăn mnuih. Kâo srăng rŭ ênua kơ mnuih bi mdjiê găp ñu.
Hlei pô tuh êrah mnuih, mnuih mơh srăng tuh êrah pô anăn; kyuadah Aê Diê mjing mnuih tui si rup Ñu pô.
Bi diih, brei diih bi lar êngŭm, brei diih mâo phung anak čô lu tơl diñu bi bŏ lăn ala.”
Aê Diê lač kơ Y-Nôê leh anăn kơ phung anak êkei ñu,
“Nĕ anei, kâo ngă klei kâo bi mguôp hŏng diih leh anăn hŏng phung anak čô diih kơ êdei,
hŏng jih jang mnơ̆ng hdĭp dôk mbĭt hŏng diih, čĭm čap, hlô mnơ̆ng rông, leh anăn jih jang hlô dliê hlăm lăn ala mbĭt hŏng diih, kơ jih jang mnơ̆ng kbiă leh mơ̆ng kŭmpăn.
Kâo ngă klei kâo bi mguôp hŏng diih; kâo amâo srăng lŏ bi rai jih jang mnơ̆ng hdĭp hŏng êa lip ôh; kăn srăng lŏ mâo rei êa lip bi rai lăn ala.”
Aê Diê lač, “Anei mnơ̆ng bi knăl klei bi mguôp kâo ngă hŏng diih leh anăn hŏng jih jang mnơ̆ng hdĭp mbĭt hŏng diih kơ jih jang ênuk êdei.
Kâo dưm kêñ krô kâo hlăm knam; ñu srăng jing mnơ̆ng bi knăl klei bi mguôp kâo hŏng lăn ala.
Tơdah kâo brei mâo knam ti dlông lăn ala, kêñ krô srăng bi êdah hlăm knam,
kâo srăng hdơr klei bi mguôp kâo hŏng diih leh anăn hŏng jih jang mnơ̆ng hdĭp, tui si mta mdê mdê, leh anăn êa amâo srăng lŏ jing êa lip čiăng bi rai jih jang mnơ̆ng hdĭp ôh.
Tơdah kêñ krô dôk hlăm knam, kâo srăng dlăng kơ ñu čiăng kơ kâo hdơr klei bi mguôp hlŏng lar ngă leh mơ̆ng Aê Diê hŏng jih jang mnơ̆ng hdĭp ti rŏng lăn ala.”
Aê Diê lač kơ Y-Nôê, “Anei yơh mnơ̆ng bi knăl kơ klei bi mguôp kâo ngă leh plah wah kâo hŏng jih jang mnơ̆ng hdĭp ti rŏng lăn ala.”
Phung anak êkei Y-Nôê kbiă mơ̆ng kŭmpăn jing Y-Sem, Y-Čam, leh anăn Y-Japhet. Y-Čam jing ama kơ Y-Kanaan.
Tlâo čô anei jing anak êkei Y-Nôê; leh anăn mơ̆ng diñu yơh lŏ mâo mnuih bi bŏ lăn ala.
Y-Nôê jing pô ngă hma, ñu ngă đang boh kriăk ƀâo.
Ñu mnăm kpiê leh anăn ñu kpiê ruă; ñu đih lưng mlŭn hlăm sang čhiăm ñu.
Y-Čam, ama Y-Kanaan, ƀuh klei ama ñu dôk lưng mlŭn, leh anăn hưn klei anăn kơ dua čô ayŏng ñu ti tač.
Y-Sem leh anăn Y-Japhet mă sa blah čhiăm, dưm ti mra diñu, leh anăn êbat kdŭn tluôn. Diñu bi msăm ama diñu. Diñu wir ƀô̆ diñu dlăng kơ anôk mkăn, amâo ƀuh ôh klei lưng mlŭn ama diñu.
Tơdah Y-Nôê mdih mơ̆ng klei kpiê ngă kơ ñu, ñu thâo si klei anak mda ñu ngă kơ ñu.
Ñu lač, “Brei Y-Kanaan mâo klei tăm pah! Ñu srăng jing hlŭn kơ phung hlŭn phung ayŏng adei ñu.”
Ñu lač msĕ mơh, “Mpŭ mni kơ Khua Yang, Aê Diê Y-Sem! Brei Y-Kanaan jing hlŭn kơ Y-Sem.
Brei Aê Diê bi ƀai knông lăn kơ Y-Japhet; leh anăn brei ñu dôk hlăm sang čhiăm Y-Sem, leh anăn brei Y-Kanaan jing hlŭn kơ Y-Japhet.”
Leh êa lip, Y-Nôê dôk hdĭp tlâo êtuh êma pluh thŭn.
Jih jang hruê Y-Nôê dôk hdĭp mâo dua păn êtuh êma pluh thŭn, leh anăn ñu djiê.
Y-Salômôn anak êkei Y-Đawit bi kjăp ñu pô hlăm ƀuôn ala mtao ñu, leh anăn Yêhôwa Aê Diê ñu dôk mbĭt hŏng ñu leh anăn brei ñu jing prŏng êdimima.
Y-Salômôn blŭ kơ jih jang phung Israel, kơ phung khua kơ sa êbâo čô leh anăn kơ phung khua kơ sa êtuh čô, kơ phung khua phat kđi, leh anăn kơ jih jang phung khua gai gĭt hlăm jih čar Israel, phung khua kơ sang ama.
Y-Salômôn leh anăn jih jang phung bi kƀĭn mbĭt hŏng ñu nao kơ anôk dlông ti ƀuôn Gabaôn; kyuadah sang čhiăm klei bi kƀĭn Aê Diê, dŏ Y-Môis dĭng buăl Yêhôwa mkra leh hlăm kdrăn tač, dôk tinăn.
(Ƀiădah Y-Đawit kkung ba leh hip Aê Diê mơ̆ng ƀuôn Kiriat-Jêarim truh kơ anôk Y-Đawit mkra leh kơ gơ̆, kyuadah ñu mdơ̆ng leh sa boh sang čhiăm kơ gơ̆ hlăm ƀuôn Yêrusalem).
Leh anăn knưl kông Y-Bêsalel anak êkei Y-Uri, čô Y-Hur, ngă leh dôk tinăn ti anăp sang čhiăm Yêhôwa. Y-Salômôn leh anăn phung bi kƀĭn duah Yêhôwa.
Y-Salômôn đĭ tinăn kơ knưl kông ti anăp Yêhôwa, knưl anăn dôk ti sang čhiăm klei bi kƀĭn, leh anăn ñu myơr sa êbâo mnơ̆ng myơr čuh ti dlông knưl anăn.
Êjai mlam anăn Aê Diê bi êdah kơ Y-Salômôn leh anăn lač kơ ñu, “Akâo bĕ ya ih čiăng kâo brei kơ ih.”
Leh anăn Y-Salômôn lač kơ Aê Diê, “Ih bi êdah leh klei khăp prŏng sĭt suôr kơ Y-Đawit ama kâo, leh anăn mjing leh kâo mtao čuê ñu.
Ơ Yêhôwa Aê Diê, brei ih bi sĭt klei ih ƀuăn leh kơ Y-Đawit ama kâo, kyuadah ih mjing leh kâo mtao kiă kriê sa phung ƀuôn sang lu msĕ si ƀruih lăn.
Ară anei brei bĕ kơ kâo klei thâo mĭn leh anăn klei thâo săng dưi thâo si srăng ngă ti anăp phung ƀuôn sang anei, kyuadah hlei pô dưi kiă kriê phung ƀuôn sang ih anei prŏng êdi?”
Aê Diê lŏ wĭt lač kơ Y-Salômôn, “Kyuadah ih mâo klei anei hlăm ai tiê ih, leh anăn ih amâo akâo ôh dŏ ngăn, klei mdrŏng, klei mpŭ, amâodah klei dưi bi mdjiê phung bi êmut kơ ih, leh anăn kăn tuôm akâo rei klei hdĭp sui, ƀiădah ih akâo leh klei thâo mĭn leh anăn klei thâo săng kơ ih pô čiăng kơ ih dưi phat kđi phung ƀuôn sang kâo, ti dlông diñu kâo mjing leh ih mtao,
snăn kâo brei yơh klei thâo mĭn leh anăn klei thâo săng kơ ih. Kâo srăng brei mơh kơ ih klei mdrŏng, ngăn dŏ, leh anăn klei mpŭ, klei msĕ snăn phung mtao êlâo kơ ih leh anăn êdei kơ ih amâo mâo ôh.”
Snăn Y-Salômôn kbiă mơ̆ng anôk dlông hlăm ƀuôn Gabaôn, mơ̆ng anăp sang čhiăm klei bi kƀĭn hriê kơ ƀuôn Yêrusalem. Leh anăn ñu kiă kriê phung Israel.
Y-Salômôn bi kƀĭn mbĭt êdeh aseh leh anăn phung kahan đĭ aseh; ñu mâo sa êbâo pă êtuh êdeh aseh leh anăn pluh dua êbâo čô kahan đĭ aseh, phung anăn ñu brei dôk hlăm ƀuôn mâo êdeh aseh leh anăn mbĭt hŏng mtao hlăm ƀuôn Yêrusalem.
Mtao mkăm pioh prăk leh anăn mah hlăm ƀuôn Yêrusalem lu msĕ si boh tâo, leh anăn ñu mkăm pioh kyâo sêdar jing lu msĕ si kyâo sikamôr hlăm lăn dap.
Y-Salômôn blei lu aseh mơ̆ng čar Êjip, leh anăn phung mnia brei kơ mtao mă tŭ dŏ anăn hŏng sa ênoh.
Diñu blei sa boh êdeh aseh mơ̆ng čar Êjip hŏng ênoh năm êtuh sêkel prăk, leh anăn sa drei aseh hŏng ênoh sa êtuh êma pluh sêkel; msĕ mơh phung anei lŏ čhĭ dŏ anăn kơ jih jang phung mtao Hitit leh anăn phung mtao Siri.
Y-Rôbôam nao kơ ƀuôn Sičem kyuadah jih jang phung Israel truh leh ti ƀuôn Sičem čiăng mjing ñu mtao.
Tơdah Y-Jêrôbôam anak êkei Y-Nêbat hmư̆ klei anăn (Kyuadah ñu dôk hlăm čar Êjip ti anôk ñu đuĕ mơ̆ng anăp Mtao Salômôn), ñu wĭt mơ̆ng čar Êjip.
Arăng tiŏ nao mnuih iêu ñu, leh anăn Y-Jêrôbôam leh anăn jih jang phung Israel hriê leh anăn lač kơ Y-Rôbôam,
“Ama ih bi mđua hmei knông ktrŏ. Snăn ară anei bi hdjul bĕ bruă ktrŏ ama ih leh anăn knông ktrŏ ñu mđua leh kơ hmei, leh anăn hmei srăng mă bruă kơ ih.”
Ñu lač kơ digơ̆, “Lŏ hriê bĕ kơ kâo hlăm tlâo hruê.” Snăn phung ƀuôn sang đuĕ wĭt.
Mtao Rôbôam akâo klei kčĕ mơ̆ng phung khua mduôn tuôm dôk leh ti anăp Y-Salômôn ama ñu êjai gơ̆ ăt dôk hdĭp, lač, “Si klei diih kčĕ kơ kâo čiăng lŏ wĭt lač kơ phung ƀuôn sang anei?”
Digơ̆ lač kơ ñu, “Tơdah ih srăng jing jăk kơ phung ƀuôn sang anei leh anăn bi mơak kơ digơ̆, leh anăn blŭ klei jăk kơ digơ̆, snăn digơ̆ srăng jing phung dĭng buăl ih nanao.”
Ƀiădah ñu hngah klei kčĕ mơ̆ng phung khua mduôn, leh anăn akâo klei kčĕ mơ̆ng phung hlăk ai hriê kơ prŏng mbĭt hŏng ñu leh anăn dôk ti anăp ñu.
Ñu lač kơ digơ̆, “Si klei diih kčĕ čiăng kơ drei lŏ wĭt lač kơ phung ƀuôn sang anei lač kơ kâo leh, ‘Bi hdjul bĕ knông ama ih bi mđua leh kơ hmei?’ ”
Phung êkei hlăk ai hriê kơ prŏng mbĭt hŏng ñu lač kơ ñu, “Snei brei ih blŭ kơ phung ƀuôn sang lač leh kơ ih, ‘Ama ih bi mđua hmei knông ktrŏ, ƀiădah brei ih bi hdjul gơ̆ kơ hmei;’ snei brei ih lač kơ diñu, ‘Kđiêng êđai kâo jing prŏng hĭn kơ kơiêng ama kâo.
Ară anei kyuadah ama kâo bi mđua diih knông ktrŏ, bi kâo, kâo srăng lŏ thiăm klei ktrŏ kơ knông diih. Ama kâo čăm diih hŏng klei klĭt, ƀiădah kâo srăng čăm bi duč diih hŏng aguăt.’ ”
Snăn Y-Jêrôbôam leh anăn jih jang phung ƀuôn sang nao kơ Y-Rôbôam ti hruê tal tlâo tui si mtao lač leh, “Lŏ hriê bĕ kơ kâo ti hruê tal tlâo.”
Mtao lŏ wĭt lač kơ diñu hŏng klei khăng, leh anăn hngah klei phung khua mduôn kčĕ,
leh anăn Mtao Rôbôam blŭ kơ digơ̆ tui si klei phung êkei hlăk ai kčĕ, lač, “Ama kâo bi mđua knông ktrŏ kơ diih, ƀiădah kâo srăng lŏ thiăm klei ktrŏ kơ knông anăn; ama kâo čăm diih hŏng klei klĭt, ƀiădah kâo srăng bi duč diih hŏng aguăt.”
Snăn mtao amâo dôk hmư̆ ôh phung ƀuôn sang; kyuadah klei anăn jing klei mbliư̆ bi mlih Aê Diê bi truh čiăng kơ Yêhôwa dưi bi sĭt klei ñu blŭ hŏng Y-Ahija sa čô ƀuôn Silô klei djŏ kơ Y-Jêrôbôam anak êkei Y-Nêbat.
Tơdah jih jang phung Israel ƀuh kơ mtao amâo dôk hmư̆ diñu ôh, phung ƀuôn sang lŏ wĭt lač kơ mtao, “Ya kdrêč hmei mâo hlăm Y-Đawit? Hmei amâo mâo ngăn dưn ôh hlăm anak êkei Y-Yêsê. Ơ phung Israel, grăp čô diih wĭt bĕ kơ sang čhiăm diih! Ară anei dlăng bĕ kơ sang ih pô, Ơ Y-Đawit?” Snăn jih jang phung Israel đuĕ wĭt kơ sang čhiăm diñu.
Ƀiădah Y-Rôbôam kiă kriê phung ƀuôn sang Israel dôk hlăm ƀuôn čar Yuđa.
Mtao Rôbôam tiŏ nao Y-Adôram pô jing khua kơ bruă jia, leh anăn phung ƀuôn sang Israel bhĭr gơ̆ hŏng boh tâo tơl djiê. Mtao Rôbôam ruăt đĭ êdeh aseh ñu čiăng đuĕ kơ ƀuôn Yêrusalem.
Snăn phung Israel dôk bi kdơ̆ng hŏng sang Y-Đawit hlŏng truh kơ hruê anei.
Tơdah Y-Rôbôam truh kơ ƀuôn Yêrusalem, ñu bi kƀĭn sang Yuđa leh anăn Benjamin, sa êtuh sa păn pluh êbâo čô kahan jăk hĭn, čiăng bi blah hŏng phung Israel čiăng bi wĭt ƀuôn ala mtao kơ Y-Rôbôam.
Ƀiădah Yêhôwa blŭ kơ Y-Sêmaya mnuih Aê Diê,
“Lač bĕ kơ Y-Rôbôam anak êkei Y-Salômôn mtao Yuđa, leh anăn kơ jih jang phung Israel hlăm čar Yuđa leh anăn čar Benjamin,
‘Snei Yêhôwa lač, Đăm diih nao bi blah hŏng phung ayŏng adei diih ôh. Brei grăp čô wĭt kơ sang ñu pô, kyuadah klei truh anei kbiă hriê mơ̆ng kâo pô.’ ” Snăn diñu gưt kơ klei Yêhôwa blŭ, leh anăn wĭt, amâo nao bi blah hŏng Y-Jêrôbôam ôh.
Y-Rôbôam dôk hlăm ƀuôn Yêrusalem, leh anăn ñu mdơ̆ng lu boh ƀuôn mgang hlăm čar Yuđa.
Ñu mdơ̆ng ƀuôn Betlêhem, ƀuôn Êtam, ƀuôn Têkôa,
ƀuôn Bet-Sur, ƀuôn Sôkô, ƀuôn Adulam,
ƀuôn Gat, ƀuôn Marêsa, ƀuôn Sip,
ƀuôn Adôraim, ƀuôn Lakis, ƀuôn Asêka,
ƀuôn Sôra, ƀuôn Aijalon, leh anăn ƀuôn Hêbron, ƀuôn mâo kđông kahan hlăm čar Yuđa leh anăn hlăm čar Benjamin.
Ñu ngă kđông anăn kjăp, dưm phung khua kahan tinăn, leh anăn mkăm pioh mnơ̆ng ƀơ̆ng huă, êa boh ôliwơ, leh anăn kpiê tinăn.
Ñu pioh khil leh anăn kju hlăm jih jang ƀuôn, leh anăn brei ƀuôn anăn jing kjăp snăk. Snăn ñu mgang čar Yuđa leh anăn čar Benjamin.
Phung khua ngă yang leh anăn phung Lêwi lŏ wĭt kơ ñu mơ̆ng jih jang anôk digơ̆ dôk.
Kyuadah phung Lêwi lui lăn leh anăn dŏ dô digơ̆ leh anăn hriê kơ čar Yuđa leh anăn ƀuôn Yêrusalem, kyuadah Y-Jêrôbôam leh anăn phung anak êkei ñu suôt digơ̆ mơ̆ng bruă digơ̆ jing khua ngă yang kơ Yêhôwa,
leh anăn ñu mdưm mă ñu pô phung khua ngă yang kơ anôk dlông, leh anăn kơ phung yang, leh anăn kơ rup êđai êmô ñu ngă leh.
Leh anăn phung mâo ai tiê čuăn čiăng duah Yêhôwa Aê Diê phung Israel tui hlue digơ̆ mơ̆ng jih jang krĭng Israel hriê kơ ƀuôn Yêrusalem čiăng myơr mnơ̆ng ngă yang kơ Yêhôwa Aê Diê phung aê digơ̆.
Digơ̆ bi ktang ƀuôn ala mtao Yuđa, leh anăn êjai tlâo thŭn digơ̆ bi kjăp Y-Rôbôam anak êkei Y-Salômôn, kyuadah digơ̆ êbat êjai tlâo thŭn hlăm êlan Y-Đawit leh anăn Y-Salômôn.
Y-Rôbôam mă kơ mô̆ H'Mahalat anak mniê Y-Jêrimôt anak êkei Y-Đawit, leh anăn mơ̆ng H'Abihêl anak mniê Y-Êliap anak êkei Y-Yêsê;
leh anăn gơ̆ kkiêng kơ ñu phung anak êkei Y-Jêus, Y-Sêmaria, leh anăn Y-Saham.
Êdei kơ gơ̆, ñu mă H'Maka anak mniê Y-Apsalôm; gơ̆ kkiêng kơ ñu Y-Abija, Y-Atai, Y-Sisa, leh anăn Y-Sêlômit.
Y-Rôbôam khăp kơ H'Maka anak mniê Y-Apsalôm kdlưn hĭn kơ jih jang phung mô̆ ñu leh anăn mô̆ hjŭng ñu (ñu mâo pluh sa păn čô mô̆ phŭn leh anăn năm pluh čô mô̆ hjŭng, leh anăn mâo dua pluh sa păn čô anak êkei leh anăn năm pluh čô anak mniê).
Y-Rôbôam mdưm Y-Abija anak êkei H'Maka jing khua kơ phung ayŏng adei ñu, kyuadah ñu čuăn leh čiăng mjing gơ̆ mtao.
Ñu ngă hŏng klei knhâo leh anăn bi mbha đa đa phung anak êkei ñu hlăm jih jang kwar čar Yuđa leh anăn čar Benjamin hlăm grăp boh ƀuôn mâo kđông kahan. Ñu brei digơ̆ djăp mta mnơ̆ng, leh anăn duah bi mâo lu mô̆ kơ digơ̆.
Tơdah klei Y-Rôbôam kiă kriê jing kjăp leh anăn ktang leh, ñu lui klei bhiăn Yêhôwa leh anăn jih jang phung Israel tui hlue ñu.
Hlăm thŭn tal êma Mtao Rôbôam kiă kriê, kyuadah diñu amâo dôk sĭt suôr hŏng Yêhôwa, Y-Sisak mtao čar Êjip hriê bi blah hŏng ƀuôn Yêrusalem
mbĭt hŏng sa êbâo dua êtuh êdeh aseh leh anăn năm pluh êbâo čô kahan đĭ aseh. Arăng amâo dưi yap ôh phung ƀuôn sang hriê mbĭt hŏng ñu mơ̆ng čar Êjip — phung Libi, phung Sukim, leh anăn phung Êthiôpi.
Ñu mă ƀuôn mâo kđông kahan hlăm čar Yuđa leh anăn truh kơ ƀuôn Yêrusalem.
Hlăk anăn khua pô hưn êlâo Y-Sêmaya truh kơ Y-Rôbôam leh anăn kơ phung khua čar Yuđa dôk bi kƀĭn leh ti ƀuôn Yêrusalem kyua Y-Sisak, leh anăn lač kơ digơ̆, “Snei Yêhôwa lač, ‘Diih lui wir kâo leh, snăn kâo jao leh diih kơ kngan Y-Sisak.’ ”
Snăn phung khua Israel leh anăn mtao bi luă gŭ diñu pô leh anăn lač, “Yêhôwa jing kpă.”
Tơdah Yêhôwa ƀuh klei diñu bi luă gŭ diñu pô leh, Yêhôwa blŭ kơ Y-Sêmaya, “Diñu bi luă gŭ diñu pô leh; kâo amâo srăng bi rai diñu ôh, ƀiădah kâo srăng brei kơ diñu đa mơh klei bi mtlaih, leh anăn kâo amâo srăng tuh ôh klei kâo ngêñ kơ ƀuôn Yêrusalem hŏng kngan Y-Sisak.
Ƀiădah diñu srăng jing dĭng buăl Y-Sisak, čiăng kơ diñu thâo bruă kâo leh anăn bruă ƀuôn ala mtao čar mkăn.”
Snăn Y-Sisak mtao Êjip hriê ngă kơ ƀuôn Yêrusalem; ñu mă ba ngăn drăp mơ̆ng sang Yêhôwa leh anăn ngăn drăp mơ̆ng sang mtao; ñu mă ba jih. Ñu mă ba mơh khil mah Y-Salômôn ngă leh;
leh anăn Mtao Rôbôam lŏ ngă khil kông hrô kơ khil mah anăn, leh anăn brei khil kông anăn kơ kngan phung khua kahan kiă ƀăng jang sang mtao.
Grăp bliư̆ mtao mŭt hlăm sang Yêhôwa, pô gak hriê djă khil anăn, leh anăn lŏ ba wĭt gơ̆ kơ adŭ kahan kiă dôk.
Tơdah ñu bi luă gŭ ñu pô leh, klei Yêhôwa ngêñ wir đuĕ mơ̆ng ñu, snăn amâo mâo klei bi rai jih ôh. Êbeh kơ klei anăn, ăt mâo klei jăk mơh hlăm čar Yuđa.
Snăn Mtao Rôbôam bi kjăp ñu pô hlăm ƀuôn Yêrusalem leh anăn kiă kriê. Y-Rôbôam mâo pă pluh sa thŭn tơdah ñu dơ̆ng kiă kriê, leh anăn ñu kiă kriê pluh kjuh thŭn hlăm ƀuôn Yêrusalem, ƀuôn Yêhôwa ruah leh mơ̆ng jih jang krĭng Israel čiăng dưm Anăn ñu tinăn. Anăn amĭ Y-Rôbôam jing H'Nama, mniê Amôn.
Leh anăn ñu ngă klei jhat, kyuadah ñu amâo čuăn ôh hlăm ai tiê ñu čiăng duah Yêhôwa.
Bruă Y-Rôbôam ngă mơ̆ng phŭn truh kơ knhal tuč, amâo djŏ hĕ arăng čih hlăm hdruôm hră klei Y-Sêmaya khua pô hưn êlâo yăl dliê leh anăn klei pô thâo bi ƀuh Y-Idô yăl dliê? Mâo klei bi blah nanao Y-Rôbôam hŏng Y-Jêrôbôam.
Y-Rôbôam djiê nao dôk mbĭt hŏng phung aê ñu, leh anăn arăng dơr ñu hlăm ƀuôn Y-Đawit, leh anăn Y-Abija anak êkei ñu kiă kriê čuê ñu.
Hlăm thŭn tal pluh sa păn Mtao Jêrôbôam, Y-Abija dơ̆ng kiă kriê čar Yuđa.
Ñu kiă kriê êjai tlâo thŭn hlăm ƀuôn Yêrusalem. Anăn amĭ ñu H'Mikaya anak mniê Y-Uriêl mơ̆ng ƀuôn Gibêa. Mâo klei bi blah Y-Abija hŏng Y-Jêrôbôam.
Y-Abija kbiă nao bi blah atăt ba mbĭt sa phung kahan jhŏng ktang, pă êtuh êbâo čô kahan jăk hĭn; leh anăn Y-Jêrôbôam dăp phung kahan ñu mâo sa păn êtuh êbâo čô phung kahan jhŏng ktang jăk hĭn bi blah hŏng Y-Abija.
Y-Abija dôk dơ̆ng ti dlông čư̆ Sêmaraim hlăm čar kngư Êphraim, leh anăn lač, “Hmư̆ bĕ kâo, Ơ Y-Jêrôbôam leh anăn jih jang phung Israel!
Amâo djŏ hĕ jing yuôm diih thâo kơ Yêhôwa Aê Diê phung Israel jao leh ƀuôn ala mtao Israel brei Y-Đawit leh anăn phung anak êkei ñu kiă hlŏng lar hŏng klei bi mguôp hra?
Ƀiădah Y-Jêrôbôam anak êkei Y-Nêbat, sa čô dĭng buăl Y-Salômôn anak êkei Y-Đawit, kgŭ leh anăn bi kdơ̆ng hŏng khua ñu;
leh anăn đa đa phung jhat bi kƀĭn mbĭt hŏng ñu leh anăn bi kdơ̆ng hŏng Y-Rôbôam anak êkei Y-Salômôn hlăk Y-Rôbôam ăt jing hlăk ai leh anăn blao amâo dưi bi kdơ̆ng hŏng phung Y-Jêrôbôam ôh.
Leh anăn ară anei diih mĭn čiăng bi kdơ̆ng hŏng ƀuôn ala mtao Yêhôwa hlăm kngan phung anak êkei Y-Đawit, kyuadah diih jing sa phung lu snăk leh anăn mâo mbĭt hŏng diih rup êđai êmô mah Y-Jêrôbôam mkra leh jing yang kơ diih.
Amâo djŏ hĕ diih suôt leh phung khua ngă yang Yêhôwa, phung anak êkei Y-Arôn leh anăn phung Lêwi, leh anăn mjing mơh kơ diih pô phung khua ngă yang msĕ si phung găp djuê čar mkăn ngă leh? Hlei pô hriê čiăng pioh brei ñu pô mbĭt hŏng sa drei êmô knô êdam amâodah kjuh drei biăp knô jing sa čô khua ngă yang kơ yang amâo sĭt ôh?
Ƀiădah bi kơ hmei, Yêhôwa jing Aê Diê hmei, leh anăn hmei amâo lui wir ñu ôh. Hmei mâo phung khua ngă yang dôk mă bruă kơ Yêhôwa jing phung anak êkei Y-Arôn, leh anăn phung Lêwi đru bruă diñu.
Diñu myơr kơ Yêhôwa grăp aguah leh anăn grăp tlam mnơ̆ng myơr čuh leh anăn mnơ̆ng ƀâo mngưi hŏng êa ƀâo mngưi, dăp kpŭng myơr kơ Aê Diê ti dlông jhưng mah doh, leh anăn răng kriê jơ̆ng diăn mah čiăng kơ pui kđen mtrang mngač grăp tlam; kyuadah hmei djă pioh klei Yêhôwa Aê Diê hmei mtă leh, ƀiădah diih lui wir ñu leh.
Nĕ anei, Aê Diê dôk mbĭt hŏng hmei jing khua hmei, leh anăn phung khua ngă yang ñu djă ki klei bi blah čiăng ayŭ mtrŭt kơ klei bi blah hŏng diih. Ơ phung anak êkei Israel, đăm bi blah hŏng Yêhôwa Aê Diê phung aê diih ôh, kyuadah diih amâo srăng dưi ôh.”
Y-Jêrôbôam tiŏ nao mnuih leh dôk kăp ngă ti tluôn diñu; snăn phung kahan ñu dôk ti anăp phung Yuđa, leh anăn phung kăp ngă dôk ti tluôn diñu.
Tơdah phung Yuđa dlăng, nĕ anei mâo klei bi blah ti anăp leh anăn ti tluôn diñu; leh anăn diñu ur kwưh kơ Yêhôwa, leh anăn phung khua ngă yang ayŭ ki.
Hlăk anăn phung kahan Yuđa ur driâo kơ klei bi blah. Tơdah phung kahan Yuđa ur driâo, Aê Diê brei Y-Jêrôbôam leh anăn jih jang phung Israel luč klei bi blah ti anăp Y-Abija leh anăn phung Yuđa.
Phung Israel đuĕ ti anăp phung Yuđa, leh anăn Aê Diê jao diñu hlăm kngan phung Yuđa.
Y-Abija leh anăn phung kahan ñu bi mdjiê lu snăk mnuih; snăn diñu bi mdjiê êma êtuh êbâo kahan jăk hĭn hlăm phung Israel.
Snăn ênuk anăn phung kahan Israel luč klei bi blah, leh anăn phung kahan Yuđa dưi, kyuadah diñu knang kơ Yêhôwa Aê Diê kơ phung aê diñu.
Y-Abija tiŏ Y-Jêrôbôam leh anăn plah mă lu boh ƀuôn mơ̆ng ñu, ƀuôn Bêthel mbĭt hŏng ƀuôn đơ điêt gơ̆, ƀuôn Jêsana mbĭt hŏng ƀuôn đơ điêt gơ̆, leh anăn ƀuôn Êphron mbĭt hŏng ƀuôn đơ điêt gơ̆.
Y-Jêrôbôam amâo lŏ dưi mâo klei ktang ôh hlăm ênuk Y-Abija; leh anăn Yêhôwa čăm ñu, snăn ñu djiê.
Ƀiădah Y-Abija jing ktang hĭn nanao. Ñu mă pluh pă čô mô̆, leh anăn mâo dua pluh dua čô anak êkei leh anăn pluh năm čô anak mniê.
Bruă mkăn Y-Abija ngă, klei ñu dôk dơ̆ng ƀơ̆ng huă leh anăn klei ñu blŭ yăl, arăng čih leh hlăm klei khua pô hưn êlâo Y-Idô yăl dliê.
Snăn Y-Abija djiê nao dôk mbĭt hŏng phung aê ñu leh anăn arăng dơr ñu hlăm ƀuôn Y-Đawit; leh anăn Y-Asa anak êkei ñu kiă kriê čuê ñu. Hlăm ênuk ñu čar mâo klei mdei êjai pluh thŭn.
Y-Asa ngă klei jăk leh anăn djŏ ti anăp ală Yêhôwa Aê Diê ñu.
Ñu bi rai hĕ knưl ngă yang phung tue leh anăn anôk ti dlông, leh anăn bi mčah hĕ gơ̆ng kŭt leh anăn druôm hĕ phung rup yang Asêra, leh anăn mtă kơ phung Yuđa duah Yêhôwa, Aê Diê phung aê diñu,
leh anăn djă pioh klei bhiăn leh anăn klei mtă.
Msĕ mơh ñu bi rai hĕ anôk dlông leh anăn knưl čuh mnơ̆ng ƀâo mngưi mơ̆ng jih jang ƀuôn čar Yuđa. Ƀuôn ala mtao mâo klei êđăp ênang êjai ñu kiă kriê.
Ñu mdơ̆ng lu boh ƀuôn mâo kđông kjăp hlăm čar Yuđa, kyuadah čar mâo klei êđăp ênang. Ñu amâo mâo klei bi blah ôh hlăm thŭn anăn, kyuadah Yêhôwa brei klei êđăp ênang kơ ñu.
Ñu lač kơ phung Yuđa, “Brei drei mdơ̆ng jih jang ƀuôn anei, ƀư̆ mnư̆ jŭm digơ̆, ngă sang tum, ƀăng jang, leh anăn giê kal; čar anei ăt jing dŏ drei, kyuadah drei duah leh Yêhôwa Aê Diê drei; drei duah ñu leh, leh anăn ñu brei leh kơ drei klei êđăp ênang jŭm dar.” Snăn diñu mdơ̆ng ƀuôn sang leh anăn čăt đĭ.
Y-Asa mâo sa phung kahan hŏng tlâo êtuh êbâo čô mơ̆ng phung Yuđa djă khil leh anăn kju, leh anăn dua êtuh sa păn pluh êbâo čô kahan mơ̆ng phung Benjamin djă khil leh anăn thâo mnah hna; jih jang phung anei jing phung kahan jhŏng ktang.
Y-Sêra sa čô Êthiôpi hriê bi blah hŏng diñu mbĭt hŏng sa klăk čô kahan leh anăn tlâo êtuh êdeh aseh; diñu hriê truh kơ ƀuôn Marêsa.
Y-Asa kbiă nao bi tuôm hŏng ñu, leh anăn diñu dăp kahan diñu čiăng bi blah hlăm tlung Sêphatha ti ƀuôn Marêsa.
Y-Asa ur kwưh kơ Yêhôwa Aê Diê ñu, “Ơ Yêhôwa, amâo mâo pô msĕ si ih dưi đru ti krah phung ktang hŏng phung awăt. Đru hmei đa, Ơ Yêhôwa Aê Diê hmei, kyuadah hmei knang kơ ih, leh anăn hlăm anăn ih hmei hriê bi kdơ̆ng hŏng phung lu anei. Ơ Yêhôwa, ih jing Aê Diê hmei; đăm brei mnuih dưi hŏng ih ôh.”
Snăn Yêhôwa brei Y-Asa leh anăn phung Yuđa bi blah dưi hŏng phung Êthiôpi,+ leh anăn phung Êthiôpi đuĕ.
Y-Asa leh anăn phung mbĭt hŏng ñu tiŏ phung Êthiôpi truh ti ƀuôn Gêrar, leh anăn phung Êthiôpi êbuh djiê tơl amâo lŏ mâo sa čô dôk hdĭp ôh; kyuadah diñu luč leh ti anăp Yêhôwa leh anăn phung kahan ñu. Phung kahan Yuđa mă ba lu mnơ̆ng plah mă.
Diñu bi blah hŏng jih jang ƀuôn jŭm dar ƀuôn Gêrar, kyuadah klei huĭ kơ Yêhôwa ngă kơ digơ̆. Diñu plah mă mnơ̆ng hlăm jih jang ƀuôn, kyuadah mâo mnơ̆ng lu snăk tinăn.
Diñu bi mdlưh hĕ sang čhiăm phung mâo mnơ̆ng rông, leh anăn puh ba lu biăp bê leh anăn aseh samô. Leh anăn diñu lŏ wĭt kơ ƀuôn Yêrusalem.
Mngăt Myang Aê Diê truh kơ Y-Asaria anak êkei Y-Ôdet,
leh anăn ñu kbiă nao bi tuôm hŏng Y-Asa leh anăn lač kơ gơ̆, “Hmư̆ bĕ kâo, Ơ Y-Asa, leh anăn jih jang phung Yuđa leh anăn phung Benjamin: Yêhôwa dôk mbĭt hŏng diih êjai diih dôk mbĭt hŏng ñu. Tơdah diih duah ñu, ñu srăng brei diih ƀuh ñu; ƀiădah tơdah diih lui ñu, ñu srăng lui diih.
Kyuadah êjai lu thŭn leh phung Israel amâo đăo kơ Aê Diê sĭt ôh, amâo mâo sa čô khua ngă yang mjuăt mtô kơ diñu, leh anăn amâo mâo klei bhiăn ôh;
ƀiădah êjai diñu mâo klei knap mñai diñu wĭt kơ Yêhôwa Aê Diê phung Israel leh anăn duah gơ̆, leh anăn gơ̆ brei diñu ƀuh gơ̆.
Hlăm ênuk anăn amâo mâo klei êđăp ênang ôh kơ pô kbiă amâodah kơ pô mŭt, kyuadah klei rŭng răng prŏng snăk bi knap jih jang phung dôk hlăm čar.
Diñu rai leh, sa găp djuê bi kdơ̆ng hŏng găp djuê mkăn, sa boh ƀuôn bi kdơ̆ng hŏng sa boh ƀuôn mkăn, kyuadah Aê Diê bi rŭng diñu hŏng djăp mta klei knap mñai.
Ƀiădah diih, dôk jhŏng bĕ! Đăm brei kngan diih jing awăt ôh, kyuadah bruă diih srăng mâo klei mưn.”
Tơdah Y-Asa hmư̆ klei blŭ anăn, klei hưn êlâo Y-Asaria anak êkei Y-Ôdet, ñu mđĭ ai leh anăn ñu bi rai hĕ rup yang Yêhôwa bi êmut mơ̆ng tar ƀar čar Yuđa leh anăn čar Benjamin leh anăn mơ̆ng lu boh ƀuôn diñu plah mă leh hlăm čar kngư Êphraim, leh anăn ñu lŏ mkra knưl Yêhôwa dôk ti anăp adring sang Yêhôwa.
Ñu bi kƀĭn jih jang phung Yuđa leh anăn phung Benjamin, leh anăn phung mơ̆ng găp djuê Êphraim, Manasê, leh anăn Simêôn dôk mbĭt hŏng diñu, kyuadah mâo lu snăk đuĕ mơ̆ng phung Israel nao dôk tĭng kơ ñu kyuadah digơ̆ ƀuh Yêhôwa Aê Diê ñu dôk mbĭt hŏng ñu.
Arăng bi kƀĭn diñu ti ƀuôn Yêrusalem hlăm mlan tal tlâo hlăm thŭn tal pluh êma ênuk Y-Asa kiă kriê.
Diñu ngă yang kơ Yêhôwa hlăm hruê anăn hŏng mnơ̆ng plah diñu mă ba leh, kjuh êtuh drei êmô leh anăn kjuh êbâo drei biăp.
Diñu ngă klei bi mguôp čiăng duah Yêhôwa Aê Diê phung aê diñu hŏng jih ai tiê leh anăn hŏng jih mngăt diñu;
leh anăn hlei pô amâo čiăng duah Yêhôwa Aê Diê phung Israel, arăng srăng bi mdjiê hĕ, thâodah hlăk ai amâodah mduôn, êkei amâodah mniê.
Diñu kat asei kơ Yêhôwa hŏng asăp kraih ktang, hŏng klei driâo, leh anăn ayŭ ki.
Jih jang phung Yuđa hơ̆k mơak kyua klei kat asei anăn; kyuadah diñu kat asei leh hŏng jih ai tiê diñu, leh anăn duah Yêhôwa hŏng jih klei diñu čiăng, leh anăn diñu ƀuh gơ̆, leh anăn Yêhôwa brei kơ diñu klei êđăp ênang jŭm dar.
Wăt H'Maka amĭ ñu Mtao Asa bi mlih amâo lŏ brei jing mtao mniê ôh, kyuadah gơ̆ ngă leh rup yang Asêra Yêhôwa bi êmut. Y-Asa druôm hĕ rup yang amĭ ñu anăn, bi mčah leh anăn čuh hĕ rup anăn ti hnoh êa Sêdrôn.
Ƀiădah arăng amâo bi rai hĕ ôh anôk dlông hlăm čar Israel. Wăt snăn dưn ai tiê Y-Asa amâo mâo klei arăng dưi ƀuah ôh êjai jih hruê ñu dôk hdĭp.
Ñu ba kơ sang Yêhôwa mnơ̆ng myơr ama ñu ƀuăn, leh anăn mnơ̆ng myơr ñu pô ƀuăn, prăk, mah, leh anăn čhiên mngan.
Amâo lŏ mâo klei bi blah ôh tơl thŭn tal tlâo pluh êma ênuk Y-Asa kiă kriê.
Hlăm thŭn tal tlâo pluh năm ênuk Y-Asa kiă kriê, Y-Baêsa mtao Israel đĭ bi blah hŏng phung Yuđa, mdơ̆ng ƀuôn Rama čiăng kơ ñu dưi ghă amâo brei ôh sa čô kbiă amâodah mŭt kơ Y-Asa mtao Yuđa.
Y-Asa mă prăk leh anăn mah mơ̆ng adŭ pioh ngăn hlăm sang Yêhôwa leh anăn hlăm sang mtao leh anăn mơĭt dŏ anăn kơ Y-Ben-Hadat mtao Siri dôk ti ƀuôn Damas, leh anăn lač,
“Brei mâo sa klei bi mguôp hdơ̆ng kâo hŏng ih msĕ si ama kâo ngă leh hŏng ama ih; nĕ anei, kâo mơĭt kơ ih prăk leh anăn mah; nao bĕ bi rai hĕ klei ih bi mguôp hŏng Y-Baêsa mtao Israel, čiăng kơ ñu đuĕ mơ̆ng kâo.”
Y-Ben-Hadat mđing hmư̆ klei Mtao Asa, leh anăn tiŏ nao phung khua kahan ñu bi blah hŏng ƀuôn Israel, leh anăn diñu dưi hŏng ƀuôn Ijôn, ƀuôn Dan, ƀuôn Aƀel-Maim, leh anăn jih jang ƀuôn hjiê čar Naptali.
Tơdah Y-Baêsa hmư̆ klei anăn, ñu mdei hĕ bruă mdơ̆ng ƀuôn Rama.
Mtao Asa mă jih jang phung Yuđa mă mđuĕ boh tâo leh anăn kyâo Y-Baêsa yua mdơ̆ng ƀuôn Rama. Hŏng mnơ̆ng anăn Y-Asa mdơ̆ng ƀuôn Gêba leh anăn ƀuôn Mispa.
Hlăk anăn Y-Hanani pô thâo bi ƀuh truh kơ Y-Asa mtao Yuđa leh anăn lač kơ ñu, “Kyuadah ih knang kơ mtao Siri leh anăn amâo knang kơ Yêhôwa Aê Diê ih ôh, phung kahan mtao Siri tlaih đuĕ leh mơ̆ng ih.
Amâo djŏ hĕ phung Êthiôpi leh anăn phung Libi mâo phung kahan lu leh anăn lu êbeh êdeh aseh leh anăn phung kahan đĭ aseh? Ƀiădah kyuadah ih knang kơ Yêhôwa, ñu jao leh phung anăn hlăm kngan ih.
Kyuadah ală Yêhôwa dlăng tar ƀar lăn ala čiăng bi êdah klei ktang ñu tĭng kơ phung mâo ai tiê arăng amâo dưi ƀuah ôh ti anăp Yêhôwa. Hlăm klei anei ih ngă klei mluk; kyuadah mơ̆ng anei kơ anăp ih srăng mâo klei bi blah.”
Snăn Y-Asa ngêñ kơ pô thâo bi ƀuh anăn, leh anăn bi hnuh gơ̆ hlăm war mnă, kyuadah ñu ngêñ snăk hŏng gơ̆ kyua klei anăn. Leh anăn Y-Asa bi knap đa đa phung ƀuôn sang hlăk anăn.
Bruă Y-Asa ngă mơ̆ng phŭn truh ti knhal tuč arăng čih leh hlăm hdruôm hră Phung Mtao Yuđa leh anăn Israel.
Hlăm thŭn tal tlâo pluh dua păn ênuk ñu kiă kriê, Y-Asa mâo klei ruă ti jơ̆ng, leh anăn klei ruă ñu jing kjham hĭn êjai. Ƀiădah wăt êjai ñu ruă, ñu amâo duah Yêhôwa ôh, ƀiădah duah klei đru mơ̆ng phung aê êa drao.
Y-Asa djiê nao dôk mbĭt hŏng phung aê ñu, djiê hlăm thŭn tal pă pluh sa ênuk ñu kiă kriê.
Arăng dơr ñu hlăm msat anôk ñu klei leh kơ ñu pô hlăm ƀuôn Y-Đawit. Arăng mđih ñu hlăm sa boh bông arăng bi bŏ leh hŏng lu mta êa ƀâo mngưi arăng mkra leh hŏng klei knhăk. Diñu čuh pui prŏng čiăng mpŭ kơ gơ̆.
Y-Jôsaphat anak êkei ñu kiă kriê čuê ñu, leh anăn bi ktang ñu pô čiăng bi kdơ̆ng hŏng phung Israel.
Ñu dưm phung kahan hlăm jih jang ƀuôn mâo kđông kahan hlăm čar Yuđa, leh anăn ngă kđông kahan hlăm čar Yuđa leh anăn hlăm ƀuôn čar Êphraim, ƀuôn ama ñu Y-Asa plah mă leh.
Yêhôwa dôk mbĭt hŏng Y-Jôsaphat, kyuadah ñu êbat tui hlue êlan ama ñu êbat leh hlăm ênuk mphŭn êlâo. Ñu amâo duah yang Baal ôh,
ƀiădah duah Aê Diê ama ñu leh anăn êbat tui hlue klei gơ̆ mtă, leh anăn amâo ngă ôh tui si phung Israel ngă.
Kyua anăn Yêhôwa bi kjăp ƀuôn ala mtao hlăm kngan ñu; leh anăn jih jang phung Yuđa tuh jia kơ Y-Jôsaphat. Ñu mâo klei mdrŏng prŏng leh anăn klei arăng mpŭ.
Ai tiê ñu mâo klei jhŏng êbat hlăm êlan Yêhôwa; leh anăn êbeh kơ anăn ñu bi rai hĕ anôk dlông leh anăn phung rup yang Asêra mơ̆ng čar Yuđa.
Hlăm thŭn tal tlâo ênuk ñu kiă kriê, ñu tiŏ nao phung khua ñu Y-Ben-Hêl, Y-Ôbadia, Y-Sakari, Y-Nêthanel, leh anăn Y-Mikaya brei mtô hlăm ƀuôn prŏng čar Yuđa.
Mbĭt hŏng digơ̆ mâo phung Lêwi Y-Sêmaya, Y-Nêthania, Y-Sêbadia, Y-Asahel, Y-Sêmiramôt, Y-Jônathan, Y-Adônija, Y-Tôbija, leh anăn Y-Tôbadônija; leh anăn mbĭt hŏng phung Lêwi anei mâo phung khua ngă yang Y-Êlisama leh anăn Y-Jôram.
Diñu djă ba hdruôm hră klei bhiăn Yêhôwa leh anăn mtô hlăm čar Yuđa. Diñu hiu hlăm jih jang ƀuôn čar Yuđa leh anăn mtô kơ phung ƀuôn sang.
Klei huĭ kơ Yêhôwa truh kơ jih jang ƀuôh ala mtao hlăm čar jŭm dar čar Yuđa, leh anăn diñu amâo bi blah ôh hŏng Y-Jôsaphat.
Đa đa phung Philistin djă ba mnơ̆ng myơr kơ Y-Jôsaphat leh anăn tuh jia hŏng prăk. Msĕ mơh phung Arabi ba kơ ñu kjuh êbâo kjuh êtuh drei biăp knô, leh anăn kjuh êbâo kjuh êtuh drei bê knô.
Y-Jôsaphat đĭ jing prŏng hĭn nanao. Ñu mdơ̆ng hlăm čar Yuđa kđông kahan leh anăn ƀuôn hjiê.
Ñu mkăm pioh mnơ̆ng lu hlăm ƀuôn čar Yuđa. Ñu mâo phung kahan jhŏng ktang hlăm ƀuôn Yêrusalem.
Anei ênoh yap diñu tui si sang ama diñu: mơ̆ng čar Yuđa, phung khua kahan kơ sa êbâo čô: Y-Atna jing khua kahan mâo tlâo êtuh êbâo čô kahan jhŏng ktang,
leh anăn pô mrô dua jing khua kahan Y-Jôhanan mâo dua êtuh sa păn êbâo čô kahan,
leh anăn pô tal tlâo jing Y-Amasia anak êkei Y-Sikri, sa čô mŭt mă bruă kơ Yêhôwa hŏng klei čiăng, mâo dua êtuh êbâo čô kahan jhŏng ktang.
Mơ̆ng phung Benjamin: Y-Êliada sa čô kahan jhŏng ktang mâo dua êtuh êbâo čô kahan djă hna leh anăn khil,
leh anăn pô tal dua Y-Jôsabat mâo sa êtuh sa păn pluh êbâo čô kahan djă mnơ̆ng bi blah.
Phung anei mă bruă kơ mtao, êbeh kơ phung mtao dưm leh hlăm ƀuôn mâo kđông kahan tar ƀar čar Yuđa.
Y-Jôsaphat mâo klei mdrŏng prŏng leh anăn klei mpŭ; leh anăn ñu ngă klei bi mguôp hŏng Y-Ahap hlăm klei bi kuôl ung mô̆.
Êgao đa đa thŭn, ñu trŭn nao kơ Y-Ahap hlăm ƀuôn Samari. Y-Ahap čuh lu drei biăp leh anăn êmô kơ ñu leh anăn kơ phung ƀuôn sang mbĭt hŏng ñu, leh anăn mtrŭt ñu đĭ nao bi blah hŏng ƀuôn Ramôt-Galaat.
Y-Ahap mtao Israel lač kơ Y-Jôsaphat mtao Yuđa, “Ih srăng nao mbĭt hŏng kâo kơ ƀuôn Ramôt-Galaat mơ̆?” Ñu lŏ wĭt lač kơ gơ̆, “Kâo jing msĕ si ih, phung ƀuôn sang kâo jing msĕ si phung ƀuôn sang ih. Hmei srăng nao mbĭt hŏng ih hlăm klei bi blah.”
Y-Jôsaphat lač kơ mtao Israel, “Êlâo hĭn êmuh bĕ kơ Yêhôwa.”
Mtao Israel bi kƀĭn jih jang phung khua pô hưn êlâo mâo pă êtuh čô, leh anăn lač kơ digơ̆, “Hmei srăng nao bi blah hŏng ƀuôn Ramôt-Galaat mơ̆, amâodah amâo nao ôh?” Digơ̆ lač, “Nao bĕ, kyuadah Aê Diê srăng jao ƀuôn anăn hlăm kngan mtao.”
Ƀiădah Y-Jôsaphat lač, “Amâo djŏ hĕ mâo tinei sa čô khua pô hưn êlâo Yêhôwa mkăn, kơ pô anăn drei dưi êmuh?”
Mtao Israel lač kơ Y-Jôsaphat, “Ăt dôk sa čô êkei kơ pô anăn drei dưi êmuh Yêhôwa, Y-Mika anak êkei Y-Imla; ƀiădah kâo bi êmut kơ ñu kyuadah ñu amâo tuôm hưn êlâo klei jăk kơ kâo ôh, ƀiădah ñu hưn klei jhat nanao.” Y-Jôsaphat lač, “Đăm brei mtao lač snăn ôh.”
Snăn mtao Israel iêu sa čô khua kahan leh anăn lač, “Atăt ba djăl Y-Mika anak êkei Y-Imla.”
Hlăk anăn mtao Israel leh anăn Y-Jôsaphat mtao Yuđa dôk gŭ ti jhưng mtao diñu, hơô ao jhung diñu, leh anăn diñu dôk gŭ ti anôk prah mdiê ti anôk mŭt ƀăng jang ƀuôn Samari; leh anăn jih jang phung khua pô hưn êlâo dôk hưn êlâo ti anăp diñu.
Y-Sêdêkia anak êkei Y-Kênana mkra kơ ñu pô ki msei leh anăn lač, “Snei Yêhôwa lač, ‘Hŏng ki anei diih srăng mnuh phung Siri tơl diñu rai jih.’ ”
Jih jang phung khua pô hưn êlâo hưn msĕ snăn mơh, leh anăn lač, “Đĭ nao bĕ kơ ƀuôn Ramôt-Galaat leh anăn dưi; Yêhôwa srăng jao ƀuôn anăn hlăm kngan mtao.”
Pô nao iêu Y-Mika lač kơ ñu, “Nĕ anei klei phung khua pô hưn êlâo blŭ sa ai leh anăn jing klei jăk kơ mtao; brei klei ih blŭ jing msĕ si klei blŭ mơ̆ng sa čô hlăm phung diñu, leh anăn blŭ bĕ klei jăk.”
Ƀiădah Y-Mika lač, “Tui si Yêhôwa dôk hdĭp, ya Aê Diê kâo lač, kâo srăng blŭ klei anăn.”
Tơdah ñu truh kơ mtao, mtao lač kơ ñu, “Ơ Y-Mika, hmei srăng nao kơ ƀuôn Ramôt-Galaat čiăng bi blah mơ̆, amâodah amâo srăng nao ôh?” Ñu lŏ wĭt lač, “Nao bĕ leh anăn dưi; arăng srăng jao ƀuôn diñu kơ kngan ih.”
Ƀiădah mtao lač kơ ñu, “Dŭm bliư̆ kâo srăng mtă kơ ih čiăng kơ ih blŭ knŏng klei sĭt kơ kâo hlăm anăn Yêhôwa?”
Y-Mika lač, “Kâo ƀuh leh jih jang phung Israel bra đuĕ mdê mdê ti dlông čư̆ msĕ si phung biăp amâo mâo mgăt ôh; leh anăn Yêhôwa lač, ‘Phung anei amâo mâo khua ôh; brei grăp čô wĭt kơ sang ñu hŏng klei êđăp ênang.’ ”
Mtao Israel lač kơ Y-Jôsaphat, “Amâo djŏ hĕ kâo lač leh kơ ih ñu amâo srăng hưn klei jăk kơ kâo ôh, ƀiădah knŏng klei jhat?”
Y-Mika lač, “Kyuanăn hmư̆ bĕ klei Yêhôwa blŭ: Kâo ƀuh leh Yêhôwa dôk gŭ ti jhưng mtao ñu, leh anăn jih jang phung kahan hlăm adiê dôk dơ̆ng tĭng hnuă leh anăn tĭng điâo ñu;
leh anăn Yêhôwa lač, ‘Hlei srăng mplư Y-Ahap mtao Israel đĭ nao leh anăn êbuh djiê ti ƀuôn Ramôt-Galaat?’ Sa čô lač sa klei, leh anăn pô mkăn lač klei mkăn.
Leh anăn sa čô yang truh ti anăp leh anăn dôk dơ̆ng ti anăp Yêhôwa, lač, ‘Kâo srăng mplư ñu.’ Yêhôwa lač kơ ñu, ‘Si ih srăng mplư ñu?’
Ñu lač, ‘Kâo srăng nao leh anăn jing sa čô yang luar hlăm ƀăng êgei jih jang phung khua pô hưn êlâo ñu.’ Yêhôwa lač, ‘Brei ih nao mplư ñu, leh anăn ih srăng dưi; nao bĕ leh anăn ngă msĕ snăn.’
Kyuanăn ară anei, nĕ anei Yêhôwa dưm leh sa čô yang luar hlăm ƀăng êgei phung khua pô hưn êlâo ih anei; Yêhôwa blŭ leh klei jhat djŏ kơ ih.”
Y-Sêdêkia anak êkei Y-Kênana hriê giăm leh anăn pah miêng Y-Mika leh anăn lač, “Ya êlan Mngăt Myang Yêhôwa kbiă mơ̆ng kâo nao blŭ kơ ih?”
Y-Mika lač, “Nĕ anei, ih srăng ƀuh ti hruê ih mŭt hlăm adŭ hlăm lam čiăng mdăp ih pô.”
Mtao Israel lač, “Mă Y-Mika leh anăn ba ñu kơ Y-Amôn khua kiă ƀuôn leh anăn kơ Y-Jôas anak êkei mtao,
leh anăn lač, ‘Snei mtao lač, Krư̆ bĕ êkei anei leh anăn čiêm ñu hŏng kpŭng leh anăn êa ƀơ ƀiă tơl kâo lŏ wĭt êđăp ênang.’ ”
Y-Mika lač, “Tơdah ih lŏ wĭt êđăp ênang, Yêhôwa amâo tuôm blŭ hŏng kâo ôh.” Leh anăn Y-Mika lač, “Hmư̆ bĕ, jih jang diih phung ƀuôn sang!”
Snăn mtao Israel leh anăn Y-Jôsaphat mtao Yuđa đĭ nao kơ ƀuôn Ramôt-Galaat.
Mtao Israel lač kơ Y-Jôsaphat, “Kâo srăng mgưt jing pô mkăn leh anăn nao kơ klei bi blah, ƀiădah brei ih hơô ao jhung ih.” Mtao Israel mgưt jing pô mkăn, leh anăn diñu nao kơ klei bi blah.
Mtao Siri mtă leh kơ phung khua kahan mgăt êdeh aseh ñu, “Đăm bi blah hŏng phung điêt amâodah phung prŏng, ƀiădah knŏng hŏng mtao Israel.”
Tơdah phung khua kahan gai êdeh aseh ƀuh Y-Jôsaphat, diñu lač, “Anei yơh mtao Israel.” Snăn diñu weh bi blah hŏng gơ̆; leh anăn Y-Jôsaphat ur, leh anăn Yêhôwa đru gơ̆. Aê Diê brei phung roh đuĕ mơ̆ng gơ̆,
kyuadah tơdah phung khua kahan gai êdeh aseh ƀuh amâo djŏ jing mtao Israel ôh, diñu kdŭn wĭt amâo lŏ tiŏ gơ̆ ôh.
Ƀiădah mâo sa čô êkei mnah hna ñu pliă plia leh anăn djŏ mtao Israel ti anôk plah wah kkaih ao msei hŏng dŏ guôm đah đa. Kyuanăn ñu lač kơ pô gai êdeh aseh ñu, “Bi wir êdeh leh anăn mdiăng kâo kbiă mơ̆ng klei bi blah, kyuadah kâo êka leh.”
Klei bi blah hruê anăn jing ktang snăk, leh anăn mtao Israel brei arăng đru grang ñu hlăm êdeh aseh ñu ƀô̆ phă phung Siri tơl adiê tlam. Leh anăn ti yang hruê lĕ ñu djiê.
Y-Jôsaphat mtao Yuđa lŏ wĭt hŏng klei êđăp ênang kơ sang ñu pô hlăm ƀuôn Yêrusalem.
Ƀiădah Y-Jêhu anak êkei Y-Hanani pô thâo bi ƀuh kbiă nao bi tuôm hŏng ñu leh anăn lač kơ Mtao Jôsaphat, “Jing djŏ mơ̆ ih đru pô ƀai leh anăn khăp kơ phung bi êmut kơ Yêhôwa? Kyua klei anei klei ngêñ mơ̆ng Yêhôwa truh kơ ih.
Ƀiădah ăt arăng ƀuh mâo klei jăk hlăm ih, kyuadah ih bi rai leh rup yang Asêra mơ̆ng čar, leh anăn ai tiê ih čuăn duah Aê Diê.”
Y-Jôsaphat dôk ti ƀuôn Yêrusalem; leh anăn ñu lŏ kbiă nao ti krah phung ƀuôn sang mơ̆ng ƀuôn Bêr-Sêba truh kơ čar kngư Êphraim, leh anăn atăt digơ̆ lŏ wĭt kơ Yêhôwa Aê Diê phung aê digơ̆.
Ñu mdưm phung khua phat kđi hlăm čar hlăm jih jang ƀuôn mâo kđông kahan hlăm čar Yuđa, hlăm grăp boh ƀuôn,
leh anăn lač kơ phung khua phat kđi, “Ksiêm bĕ ya klei diih ngă, kyuadah diih phat kđi amâo djŏ kơ mnuih ôh, ƀiădah kơ Yêhôwa; ñu dôk mbĭt hŏng diih êjai diih phat kđi.
Snăn brei diih mâo klei huĭ kơ Yêhôwa; răng bĕ kơ ya diih ngă, kyuadah amâo dưi bi msoh ôh kơ klei kpă ti anăp Yêhôwa Aê Diê drei, kăn dôk tĭng kơ sa nah, amâodah mă ngăn sun rei.”
Êbeh kơ klei anăn hlăm ƀuôn Yêrusalem Y-Jôsaphat mdưm đa đa phung Lêwi leh anăn phung khua ngă yang leh anăn phung khua kơ găp djuê Israel, čiăng phat kđi kyua Yêhôwa leh anăn bi găl kđi. Diñu phat kđi ti ƀuôn Yêrusalem.
Ñu mtă kơ digơ̆, “Snei diih srăng ngă hlăm klei huĭ kơ Yêhôwa, hŏng klei sĭt suôr leh anăn hŏng jih ai tiê diih:
ti anôk mâo sa mta kđi truh kơ diih mơ̆ng phung ayŏng adei dôk hlăm ƀuôn diñu djŏ kơ klei tuh êrah, klei bhiăn amâodah klei mtă, snăn diih srăng bi hriăm diñu čiăng kơ diñu amâo mâo klei jing soh ôh ti anăp Yêhôwa leh anăn čiăng kơ klei ngêñ amâo truh ôh kơ diih leh anăn kơ phung ayŏng adei diih. Snăn diih srăng ngă leh anăn amâo jing soh ôh.
Nĕ anei, Y-Amaria khua ngă yang prŏng jing khua kơ diih hlăm jih klei djŏ kơ Yêhôwa; leh anăn Y-Sêbadia anak êkei Y-Ismaêl, khua prŏng kiă kriê sang Yuđa, jing khua kơ diih hlăm jih bruă djŏ kơ mtao; leh anăn phung Lêwi srăng mă bruă kơ diih jing phung khua. Ngă bĕ hŏng klei jhŏng, leh anăn akâo kơ Yêhôwa dôk mbĭt hŏng phung kpă!”
Y-Salômôn čuăn čiăng ngă sa boh sang kơ anăn Yêhôwa, leh anăn sa boh sang mtao kơ ñu pô.
Y-Salômôn mdưm kjuh pluh êbâo čô êkei pioh kkung ba mnơ̆ng ktrŏ leh anăn sa păn pluh êbâo čô kblang boh tâo hlăm čar kngư, leh anăn tlâo êbâo năm êtuh čô jing khua bruă.
Y-Salômôn mơĭt asăp blŭ kơ Y-Huram mtao ƀuôn Tir: “Msĕ si ih ngă leh hŏng Y-Đawit ama kâo leh anăn mơĭt leh kơ ñu kyâo sêdar čiăng mdơ̆ng kơ ñu pô sa boh sang dôk, msĕ snăn ngă bĕ kơ kâo mơh.
Nĕ anei kâo dơ̆ng mdơ̆ng sa boh sang pioh kơ Anăn Yêhôwa Aê Diê kâo, leh anăn myơr pioh sang anăn kơ ñu pioh čuh mnơ̆ng ƀâo mngưi ti anăp ñu, leh anăn kơ klei myơr nanao kpŭng myơr kơ Aê Diê, leh anăn kơ mnơ̆ng myơr čuh aguah leh anăn tlam, ti hruê sabat leh anăn ti hruê mlan mrâo ƀlĕ, leh anăn kơ hruê knăm bi kčah leh kơ Yêhôwa Aê Diê hmei, tui si mâo klei mtă leh hlŏng lar kơ phung Israel.
Sang kâo srăng mdơ̆ng jing prŏng, kyuadah Aê Diê jing prŏng hĭn kơ jih jang yang.
Ƀiădah hlei pô dưi mdơ̆ng sa boh sang kơ ñu, kyuadah adiê, wăt adiê ti dlông hĭn amâo dưi djă pioh ñu ôh? Hlei pô kâo jing čiăng mdơ̆ng sa boh sang kơ ñu, knŏng msĕ si sa anôk pioh čuh mnơ̆ng ƀâo mngưi ti anăp ñu?
Snăn ară anei tiŏ hriê bĕ kơ kâo sa čô êkei mbruă dưi ngă bruă hŏng mah, prăk, kông, leh anăn msei, leh anăn hŏng čhiăm hrah jŭ, hrah huč, leh anăn piơk, thâo mơh kač, čiăng kơ ñu dôk mbĭt hŏng phung mbruă dôk mbĭt hŏng kâo hlăm čar Yuđa leh anăn ƀuôn Yêrusalem, phung Y-Đawit ama kâo mâo leh.
Mơĭt mơh kơ kâo kyâo sêdar, kyâo čiprơ, kyâo ktê mơ̆ng čar Liƀan, kyuadah kâo thâo kơ phung dĭng buăl ih mbruă druôm kyâo hlăm čar Liƀan. Phung dĭng buăl kâo srăng dôk mbĭt hŏng phung dĭng buăl ih,
čiăng mkra kyâo êbeh dlai kơ kâo, kyuadah sang kâo srăng mdơ̆ng srăng jing prŏng leh anăn yuôm bhăn.
Kâo srăng brei kơ phung dĭng buăl ih phung druôm kyâo dua pluh êbâo kôr mdiê ƀlê ƀhĭ leh, dua pluh êbâo kôr mdiê ôrgơ, dua pluh êbâo bat kpiê, leh anăn dua pluh êbâo bat êa boh ôliwơ.”
Snăn Y-Huram mtao ƀuôn Tir lŏ wĭt lač hlăm sa pŏk hră ñu mơĭt kơ Y-Salômôn, “Kyuadah Yêhôwa khăp kơ phung ƀuôn sang ñu, ñu mjing leh ih mtao kiă kriê digơ̆.”
Y-Huram lŏ lač msĕ mơh, “Mpŭ mni kơ Yêhôwa Aê Diê Israel, pô hrih leh adiê leh anăn lăn ala, pô brei leh kơ Y-Đawit sa čô anak êkei mâo klei knhâo leh anăn klei thâo săng, srăng mdơ̆ng sa boh sang kơ Yêhôwa, leh anăn sa boh sang mtao kơ ñu pô.
Ară anei kâo tiŏ nao leh sa čô êkei mbruă mâo klei thâo săng, Y-Huram-Abi,
anak êkei sa čô mniê mơ̆ng phung anak mniê Dan, leh anăn ama ñu jing sa čô êkei ƀuôn Tir. Ñu hriăm leh mă bruă hŏng mah, prăk, kông, msei, boh tâo, leh anăn kyâo, leh anăn hŏng čhiăm hrah jŭ, piơk, leh anăn hrah huč, leh anăn hŏng kbuă điêt aruăt, leh anăn ngă djăp mta bruă kač leh anăn ngă rup tui si arăng brei ngă, mbĭt hŏng phung mnuih mbruă ih, phung mnuih mbruă khua kâo, Y-Đawit ama ih.
Snăn ară anei, mdiê ƀlê, mdiê ôrgơ, êa boh ôliwơ, leh anăn kpiê khua kâo blŭ leh, brei ih mơĭt dŏ anăn kơ phung dĭng buăl ih.
Leh anăn hmei srăng druôm kyâo tui si ih čiăng hlăm čar Liƀan, leh anăn kă mbĭt ba kơ ih mđung ti êa ksĭ truh ti ƀuôn Jôpa, snăn ih dưi mă ba gơ̆ truh kơ ƀuôn Yêrusalem.”
Y-Salômôn yap jih jang phung tue dôk leh hlăm čar Israel êdei kơ klei yap Y-Đawit ama ñu ngă leh; leh anăn ênoh yap digơ̆ mâo sa êtuh êma pluh tlâo êbâo năm êtuh čô.
Kơ kjuh pluh êbâo čô hlăm phung digơ̆ ñu jao bruă brei kkung mnơ̆ng ktrŏ, sa păn pluh êbâo čô hlăm phung digơ̆ ñu jao bruă kblang boh tâo hlăm čar kngư, leh anăn tlâo êbâo năm êtuh čô jing khua kiă kriê čiăng kơ phung ƀuôn sang mă bruă.
Leh klei anăn phung Môap leh anăn phung Amôn mbĭt hŏng đa đa phung Mêun hriê bi blah hŏng Y-Jôsaphat,
Mâo đa đa êkei hriê hưn kơ Y-Jôsaphat, “Sa phung lu snăk hriê leh čiăng bi blah hŏng ih mơ̆ng čar Êđôm, mơ̆ng nah dih êa ksĭ; leh anăn nĕ anei, diñu dôk hlăm ƀuôn Hasasôn-Tamar” (lŏ bi anăn ƀuôn Êngêdi).
Snăn Y-Jôsaphat huĭ leh anăn čuăn duah Yêhôwa, leh anăn mtă klei kăm ƀơ̆ng huă tar ƀar čar Yuđa.
Phung Yuđa bi kƀĭn čiăng duah klei Yêhôwa đru; mơ̆ng jih jang ƀuôn čar Yuđa, diñu hriê čiăng duah Yêhôwa.
Y-Jôsaphat dôk dơ̆ng hlăm klei bi kƀĭn phung Yuđa leh anăn phung ƀuôn Yêrusalem hlăm sang Yêhôwa ti anăp anôk wăl mrâo,
leh anăn lač, “Ơ Yêhôwa Aê Diê phung aê hmei, amâo djŏ hĕ ih jing Aê Diê hlăm adiê? Amâo djŏ hĕ ih jing khua kơ jih jang ƀuôn ala mtao phung găp djuê mnuih? Hlăm kngan ih mâo klei myang leh anăn klei ktang, snăn amâo mâo sa čô dưi bi kdơ̆ng hŏng ih ôh.
Ơ Aê Diê hmei, amâo djŏ hĕ ih suôt leh phung dôk hlăm čar anei ti anăp phung ƀuôn sang ih Israel, leh anăn brei čar anei hlŏng lar kơ phung anak čô Y-Abraham mah jiăng ih?
Digơ̆ dôk leh hlăm čar anei leh anăn mdơ̆ng leh kơ ih sa anôk doh jăk kơ Anăn ih êjai lač,
‘Tơdah klei jhat truh kơ hmei, đao gưm, klei phat kđi, amâodah klei ruă bi mdjiê, klei ư̆ êpa, hmei srăng dôk dơ̆ng ti anăp sang anei leh anăn ti anăp ih, kyuadah Anăn ih dôk hlăm sang anei, leh anăn ur kwưh kơ ih êjai hmei mâo klei knap mñai, leh anăn ih srăng hmư̆ leh anăn bi mtlaih hmei.’
Nĕ anei, phung Amôn, phung Môap, leh anăn phung čư̆ Sêir, phung ih amâo brei ôh phung Israel mŭt bi blah êjai digơ̆ kbiă mơ̆ng čar Êjip, phung anăn digơ̆ amâo čiăng bi tuôm leh anăn amâo bi rai ôh —
nĕ anei, diñu bi wĭt kơ hmei hŏng klei hriê čiăng suôt hmei mơ̆ng lăn ngăn dưn ih, lăn anăn ih brei leh kơ hmei mă bha.
Ơ Aê Diê hmei, amâo djŏ hĕ ih srăng phat kđi diñu? Kyuadah hmei amâo mâo klei ktang ôh bi blah hŏng phung lu lĭn anei hriê ngă kơ hmei. Hmei amâo thâo ôh ya srăng ngă, ƀiădah ală hmei dôk dlăng kơ ih.”
Êjai anăn jih jang phung êkei Yuđa dôk dơ̆ng ti anăp Yêhôwa mbĭt hŏng phung anak điêt, phung mô̆, leh anăn phung anak diñu.
Mngăt Myang Yêhôwa trŭn dôk ti Y-Jahasiêl anak êkei Y-Sakari, čô Y-Bênaya, čĕ Y-Jêiêl, rĕ Y-Matania, sa čô Lêwi mơ̆ng phung anak êkei Y-Asap, ti krah phung bi kƀĭn.
Leh anăn ñu lač, “Hmư̆ bĕ, Ơ jih jang phung Yuđa leh anăn phung dôk hlăm ƀuôn Yêrusalem, leh anăn Mtao Jôsaphat: Snei Yêhôwa lač kơ diih, ‘Đăm huĭ ôh leh anăn đăm êdu ai ôh kyua phung lu lĭn anei, kyuadah klei bi blah anei amâo jing bruă diih ôh, ƀiădah jing bruă Aê Diê.
Mgi trŭn nao bi blah hŏng diñu bĕ; nĕ anei diñu srăng đĭ hriê êlan anôk đĭ ti ƀuôn Sis; diih srăng ƀuh diñu ti knhal tlung tĭng ngŏ kdrăn tač Jêruêl.
Diih amâo srăng bi blah ôh; dăp bĕ kahan diih, dôk sa anôk, leh anăn kăp dlăng klei Yêhôwa dưi hlăm klei ñu bi blah brei kơ diih, Ơ phung Yuđa leh anăn phung dôk hlăm ƀuôn Yêrusalem. Đăm huĭ ôh, leh anăn đăm êdu ai ôh; mgi nao bi tuôm hŏng diñu bĕ, leh anăn Yêhôwa srăng dôk mbĭt hŏng diih.’ ”
Y-Jôsaphat kkui kŏ ƀô̆ phă lăn, leh anăn jih jang phung Yuđa leh anăn phung dôk hlăm ƀuôn Yêrusalem buôn ti anăp Yêhôwa kkuh mpŭ kơ Yêhôwa.
Leh anăn phung Kôhat leh anăn phung Kôra mơ̆ng phung Lêwi dôk dơ̆ng čiăng mpŭ mni kơ Yêhôwa Aê Diê Israel hŏng asăp kraih ktang snăk.
Diñu kgŭ ưm aguah kbiă nao hlăm kdrăn tač Têkôa; leh anăn êjai diñu kbiă, Y-Jôsaphat dôk dơ̆ng leh anăn lač, “Hmư̆ bĕ kâo, Ơ phung Yuđa leh anăn phung dôk hlăm ƀuôn Yêrusalem! Đăo hĕ kơ Yêhôwa Aê Diê diih, leh anăn diih srăng jing kjăp; đăo hĕ kơ klei phung khua pô hưn êlâo ñu blŭ, leh anăn diih srăng dưi.”
Tơdah leh ñu bi trông čhai hŏng phung ƀuôn sang, ñu mdưm phung mmuñ leh anăn mpŭ mni kơ Yêhôwa hŏng kdrăp doh jăk, êjai diñu êbat ti anăp phung kahan, leh anăn lač, “Bi mni bĕ kơ Yêhôwa, kyuadah klei ñu khăp sĭt suôr dôk nanao hlŏng lar.”
Tơdah diñu dơ̆ng mmuñ leh anăn bi mni, Yêhôwa mkra sa phung dôk kăp ngă kơ phung Amôn, phung Môap, leh anăn phung čư̆ Sêir, phung anăn hriê leh čiăng ngă kơ phung Yuđa, snăn yơh phung anăn luč.
Kyuadah phung kahan Amôn leh anăn phung Môap kgŭ bi blah hŏng phung dôk ti čư̆ Sêir, leh anăn bi rai digơ̆ jih, leh anăn tơdah diñu bi rai leh phung dôk ti čư̆ Sêir, jih jang diñu bi rai hdơ̆ng diñu pô.
Tơdah phung Yuđa truh kơ sang tum hlăm kdrăn tač, diñu dlăng phă phung lu anăn leh anăn nĕ anei, phung anăn jing asei mlei djiê leh dôk đih ti lăn; amâo mâo sa čô tlaih ôh.
Tơdah Y-Jôsaphat leh anăn phung ƀuôn sang ñu truh čiăng plah mă dŏ dô digơ̆, diñu ƀuh êmô biăp lu êdimi, dŏ dô, čhiăm ao, leh anăn mnơ̆ng yuôm, dŏ anăn diñu mă kơ diñu pô tơl diñu amâo dưi djă ba mnơ̆ng mkăn ôh. Êjai tlâo hruê diñu dôk plah mă, kyuadah dŏ dô lu êdi.
Ti hruê tal pă diñu bi kƀĭn hlăm tlung Bêraka, kyuadah tinăn diñu mpŭ mni kơ Yêhôwa; kyuanăn arăng pia anôk anăn Tlung Bêraka hlŏng truh kơ hruê anei.
Leh anăn diñu lŏ wĭt, grăp čô Yuđa leh anăn phung dôk ti ƀuôn Yêrusalem, leh anăn Y-Jôsaphat êbat ti anăp diñu, lŏ wĭt kơ ƀuôn Yêrusalem hŏng klei hơ̆k, kyuadah Yêhôwa brei diñu hơ̆k mơak kyua dưi hŏng phung roh diñu.
Diñu wĭt kơ ƀuôn Yêrusalem pĕ brô̆, ayŭ đĭng kliă, leh anăn ayŭ ki truh ti sang Yêhôwa.
Klei huĭ kơ Aê Diê truh kơ jih jang ƀuôn ala mtao čar jĕ giăm tơdah diñu hmư̆ kơ Yêhôwa bi blah leh hŏng phung roh phung Israel.
Snăn ƀuôn ala mtao Y-Jôsaphat dôk êđăp ênang, kyuadah Aê Diê ñu brei kơ ñu klei mdei jŭm dar.
Msĕ snăn Y-Jôsaphat kiă kriê čar Yuđa. Ñu mâo tlâo pluh êma thŭn tơdah ñu dơ̆ng kiă kriê, leh anăn ñu kiă kriê dua pluh êma thŭn hlăm ƀuôn Yêrusalem. Anăn amĭ ñu H'Asuba anak mniê Y-Silhi.
Ñu êbat tui êlan Y-Asa ama ñu, leh anăn amâo weh mơ̆ng êlan anăn ôh; ñu ngă klei djŏ ti anăp ală Yêhôwa.
Ƀiădah ñu amâo bi rai ôh anôk dlông; phung ƀuôn sang ka pioh ôh ai tiê diñu kơ Aê Diê phung aê diñu.
Bruă mkăn Y-Jôsaphat ngă mơ̆ng phŭn truh kơ knhal tuč arăng čih leh hlăm hdruôm hră klei Y-Jêhu anak êkei Y-Hanani yăl dliê, klei anăn arăng čih pioh leh hlăm hdruôm hră Phung Mtao Israel.
Leh klei anăn Y-Jôsaphat mtao Yuđa bi mguôp hŏng Y-Ahasia mtao Israel, pô ngă klei ƀai.
Y-Jôsaphat bi mguôp hŏng ñu ngă kŭmpăn nao kơ čar Tarsis, leh anăn diñu ngă kŭmpăn anăn hlăm ƀuôn Êsiôn-Gêber.
Hlăk anăn Y-Êliêser anak êkei Y-Dôdawahu mơ̆ng ƀuôn Marêsa hưn êlâo klei bi kdơ̆ng hŏng Y-Jôsaphat, lač, “Kyuadah ih bi mguôp leh hŏng Y-Ahasia, Yêhôwa srăng bi rai mnơ̆ng ih ngă leh.” Leh anăn kŭmpăn diñu ngă anăn mčah hĕ, snăn kŭmpăn anăn amâo dưi nao truh kơ čar Tarsis ôh.
Y-Jôsaphat djiê nao dôk mbĭt hŏng phung aê ñu, leh anăn arăng dơr ñu mbĭt hŏng phung aê ñu hlăm ƀuôn Y-Đawit; leh anăn Y-Jôram anak êkei ñu kiă kriê čuê ñu.
Ñu mâo phung adei phung anak êkei Y-Jôsaphat: Y-Asaria, Y-Jêhiêl, Y-Sakari, Y-Asaria, Y-Mikel, leh anăn Y-Sêphatia; jih jang phung anăn jing phung anak êkei Y-Jôsaphat mtao Juda.
Ama diñu brei leh kơ diñu lu mnơ̆ng yuôm hŏng prăk, mah, dŏ yuôm, mbĭt hŏng ƀuôn mâo kđông kahan hlăm čar Yuđa; ƀiădah ñu brei ƀuôn ala mtao kơ Y-Jôram, kyuadah gơ̆ jing anak tal êlâo.
Tơdah Y-Jôram đĭ leh kơ jhưng mtao ama ñu leh anăn jing kjăp, ñu bi mdjiê jih phung adei ñu hŏng đao gưm leh anăn wăt đa đa phung khua Israel.
Y-Jôram mâo tlâo pluh dua thŭn tơdah ñu dơ̆ng jing mtao, leh anăn ñu kiă kriê sa păn thŭn hlăm ƀuôn Yêrusalem.
Ñu êbat tui hlue êlan phung mtao Israel, msĕ si sang Y-Ahap ngă leh, kyuadah anak mniê Y-Ahap jing mô̆ ñu. Leh anăn ñu ngă klei jhat ti anăp ală Yêhôwa.
Ƀiădah Yêhôwa amâo bi rai ôh sang Y-Đawit, kyua klei bi mguôp ñu ngă leh hŏng Y-Đawit, leh anăn kyuadah ñu ƀuăn leh čiăng brei sa boh pui kđen kơ Y-Đawit leh anăn kơ phung anak êkei gơ̆ hlŏng lar.
Hlăm ênuk Y-Jôram phung Êđôm bi kdơ̆ng hŏng klei phung Yuđa kiă kriê, leh anăn mjing sa čô mtao kơ diñu pô.
Y-Jôram mŭt čar Êđôm mbĭt hŏng phung kahan ñu leh anăn jih jang êdeh aseh ñu, leh anăn ñu kgŭ êjai mlam leh anăn bi blah hŏng phung Êđôm dôk wang ñu leh anăn phung khua kahan êdeh aseh ñu.
Snăn čar Êđôm bi kdơ̆ng hŏng klei phung Yuđa kiă kriê truh ti hruê anei. Hlăk anăn mơh ƀuôn Lipna bi kdơ̆ng hŏng klei Y-Jôram kiă kriê, kyuadah ñu lui leh Yêhôwa Aê Diê phung aê ñu.
Êbeh kơ anăn ñu ngă anôk dlông hlăm čar kngư Yuđa, leh anăn atăt phung dôk hlăm ƀuôn Yêrusalem kơ klei amâo dôk sĭt suôr, leh anăn brei phung Yuđa klah đuĕ mơ̆ng êlan Aê Diê.
Arăng ba hră kơ ñu mơ̆ng khua pô hưn êlâo Y-Êli, lač, “Snei Yêhôwa Aê Diê Y-Đawit aê ih lač, ‘Kyuadah ih amâo êbat ôh hlăm êlan Y-Jôsaphat ama ih, amâodah hlăm êlan Y-Asa mtao Yuđa,
ƀiădah ih êbat leh tui êlan phung mtao Israel, leh anăn atăt leh phung Yuđa leh anăn phung dôk hlăm ƀuôn Yêrusalem kơ klei amâo dôk sĭt suôr msĕ si sang Y-Ahap atăt leh phung Israel kơ klei amâo dôk sĭt suôr, leh anăn msĕ mơh ih bi mdjiê leh phung adei ih mơ̆ng sang ama ih, digơ̆ jing phung jăk hĭn kơ ih pô;
nĕ anei Yêhôwa srăng bi truh klei ruă bi mdjiê kơ phung ƀuôn sang ih, kơ phung anak ih, kơ phung mô̆ ih, leh anăn kơ jih jang mnơ̆ng ih mâo,
leh anăn ih pô srăng mâo sa klei ruă kjham jing klei ruă prôč êhŭng, tơl prôč êhŭng ih kbiă ti tač ƀrư̆ ƀrư̆ grăp hruê kyua klei ruă anăn.’ ”
Yêhôwa mčhur klei phung Philistin leh anăn phung Arabi dôk giăm phung Êthiôpi ngêñ kơ Y-Jôram;
leh anăn diñu hriê bi blah hŏng phung Yuđa, mŭt čar Yuđa, leh anăn mă ba jih jang mnơ̆ng diñu ƀuh jing dŏ hlăm sang mtao, wăt phung anak êkei leh anăn phung mô̆ gơ̆, tơl amâo mâo anak êkei ăt dôk mbĭt hŏng gơ̆ ôh, knŏng Y-Jôača anak êkei gơ̆ mda hĭn.
Leh jih klei anăn Yêhôwa čăm ñu hŏng klei ruă hlăm prôč êhŭng amâo thâo hlao ôh.
Leh ruă dua thŭn, prôč êhŭng ñu kbiă ti tač kyua klei ruă anăn, leh anăn ñu djiê hŏng klei knap snăk. Phung ƀuôn sang ñu amâo čuh pui mpŭ kơ ñu ôh, msĕ si pui arăng čuh leh kơ phung aê ñu.
Ñu mâo tlâo pluh dua thŭn tơdah ñu dơ̆ng kiă kriê, leh anăn ñu kiă kriê sa păn thŭn hlăm ƀuôn Yêrusalem; leh anăn ñu djiê amâo mâo pô hƀlŏk ênguôt ôh. Arăng dơr ñu hlăm ƀuôn Y-Đawit, ƀiădah amâo djŏ hlăm msat phung mtao ôh.
Phung dôk hlăm ƀuôn Yêrusalem brei Y-Ahasia anak êkei ñu mda hĭn jing mtao čuê ñu; kyuadah phung mnuih hriê mbĭt hŏng phung Arap kơ kđông kahan bi mdjiê leh jih jang phung anak êkei ñu khua hĭn. Snăn Y-Ahasia anak êkei Y-Jôram mtao Yuđa kiă kriê.
Y-Ahasia mâo dua pluh dua thŭn tơdah ñu dơ̆ng kiă kriê, leh anăn ñu kiă kriê sa thŭn hlăm ƀuôn Yêrusalem. Anăn amĭ ñu H'Athali, čô Y-Ômri.
Ñu msĕ mơh êbat tui êlan sang Y-Ahap, kyuadah amĭ ñu jing pô kčĕ brei ngă klei ƀai.
Ñu ngă klei jhat ti anăp ală Yêhôwa, msĕ si sang Y-Ahap ngă leh; kyuadah leh djiê ama ñu phung sang Y-Ahap jing phung kčĕ kơ ñu; klei phung anăn kčĕ bi truh klei jhat kơ ñu.
Wăt ñu tui klei phung anăn kčĕ nao mbĭt hŏng Y-Jôram anak êkei Y-Ahap mtao Israel čiăng bi blah hŏng Y-Hasael mtao Siri ti ƀuôn Ramôt-Galaat. Phung Siri bi êka Y-Jôram,
leh anăn ñu wĭt kơ ƀuôn Jesrêel čiăng mâo klei hlao kơ klei êka, klei êka anăn ñu mâo ti ƀuôn Rama hlăk ñu bi blah hŏng Y-Hasael mtao Siri. Y-Ahasia anak êkei Y-Jôram mtao Yuđa trŭn nao dlăng Y-Jôram anak êkei Y-Ahap hlăm ƀuôn Jesrêel, kyuadah gơ̆ dôk ruă.
Ƀiădah Aê Diê čuăn leh klei lĕ Y-Ahasia srăng truh hŏng klei ñu nao čhưn kơ Y-Jôram. Kyuadah tơdah ñu truh tinăn, ñu kbiă nao mbĭt hŏng Y-Jôram čiăng bi tuôm hŏng Y-Jêhu anak êkei Y-Nimsi, pô anei Yêhôwa trôč leh êa ƀâo mngưi brei bi rai sang Y-Ahap.
Tơdah Y-Jêhu bi truh klei phat kđi kơ sang Y-Ahap, ñu tuôm hŏng phung khua čar Yuđa leh anăn hŏng phung anak êkei phung ayŏng Y-Ahasia, phung đru Y-Ahasia, leh anăn ñu bi mdjiê hĕ digơ̆.
Y-Jêhu tui duah Y-Ahasia leh anăn arăng mă ñu êjai ñu đuĕ dăp hlăm ƀuôn Samari, leh anăn arăng atăt ba ñu kơ Y-Jêhu leh anăn bi mdjiê ñu. Arăng dơr ñu, kyuadah arăng lač, “Ñu jing čô kơ Y-Jôsaphat, pô duah Yêhôwa hŏng jih ai tiê.” Leh anăn sang Y-Ahasia amâo mâo sa čô dưi kiă kriê ƀuôn ala mtao ôh.
Tơdah H'Athali amĭ Y-Ahasia ƀuh kơ anak êkei ñu djiê leh, ñu kgŭ leh anăn bi rai jih jang găp djuê mtao sang Yuđa.
Ƀiădah H'Jôsabêat anak mniê mtao mă Y-Jôas anak êkei Y-Ahasia leh anăn tlĕ mđuĕ gơ̆ mơ̆ng krah phung anak êkei mtao arăng dôk bi mdjiê, leh anăn ñu mă gơ̆ wăt mniê pô rông gơ̆ dưm hlăm sa boh adŭ pĭt. Snăn H'Jôsabêat anak mniê mtao Jôram leh anăn mô̆ Y-Jêhôida khua ngă yang, kyuadah ñu jing adei mniê kơ Y-Ahasia, mdăp gơ̆ kơ H'Athali, snăn H'Athali amâo bi mdjiê gơ̆ ôh.
Gơ̆ dôk mbĭt hŏng diñu năm thŭn, mdăp leh hlăm sang Aê Diê êjai H'Athali kiă kriê čar.
Ƀiădah hlăm thŭn tal kjuh Y-Jêhôida đĭ ai jhŏng leh anăn ngă klei bi mguôp hŏng phung khua kahan kơ sa êtuh čô, Y-Asaria anak êkei Y-Jêrôham, Y-Ismaêl anak êkei Y-Jôhanan, Y-Asaria anak êkei Y-Ôbet, Y-Masaya anak êkei Y-Adaya, leh anăn Y-Êlisaphat anak êkei Y-Sikri.
Diñu hiu tar ƀar čar Yuđa leh anăn bi kƀĭn phung Lêwi mơ̆ng jih jang ƀuôn čar Yuđa, leh anăn phung khua sang ama phung Israel, leh anăn digơ̆ hriê kơ ƀuôn Yêrusalem.
Leh anăn jih jang phung bi kƀĭn ngă klei bi mguôp hŏng mtao hlăm sang Aê Diê. Y-Jêhôida lač kơ diñu, “Nĕ anei, anak êkei mtao! Brei ñu kiă kriê tui si Yêhôwa blŭ leh djŏ kơ phung anak êkei Y-Đawit.
Anei jing klei brei diih ngă: Hlăm phung diih khua ngă yang leh anăn phung Lêwi tơdah ruê̆ leh bruă ti hruê sabat, sa kdrêč hlăm tlâo srăng kiă ƀăng jang,
leh anăn sa kdrêč hlăm tlâo srăng dôk ti sang mtao, leh anăn sa kdrêč hlăm tlâo srăng dôk ti Ƀăng Jang Tur; leh anăn jih jang phung mkăn srăng dôk hlăm wăl sang Yêhôwa.
Đăm brei sa čô mŭt hlăm sang Yêhôwa ôh, knŏng phung khua ngă yang leh anăn phung Lêwi dôk mă bruă; diñu dưi mŭt kyuadah diñu jing phung doh jăk, ƀiădah jih jang phung ƀuôn sang mkăn srăng djă bruă Yêhôwa mtă.
Phung Lêwi srăng dôk jŭm mtao, grăp čô djă mnơ̆ng bi blah; leh anăn hlei pô mŭt hlăm sang arăng srăng bi mdjiê. Dôk mbĭt hŏng mtao tơdah ñu mŭt leh anăn tơdah ñu kbiă.”
Phung Lêwi leh anăn jih jang phung Yuđa ngă tui si jih klei Y-Jêhôida khua ngă yang mtă leh. Grăp čô diñu atăt phung ñu bi leh bruă ti hruê sabat mbĭt hŏng phung dơ̆ng mă bruă ti hruê sabat; kyuadah khua ngă yang Y-Jêhôida amâo brei phung êpul wĭt mdei ôh.
Khua ngă yang Y-Jêhôida brei kơ phung khua kahan kju, khil prŏng leh anăn điêt Mtao Đawit arăng dưm hlăm sang Aê Diê;
leh anăn ñu mdưm jih jang phung ƀuôn sang jing sa phung gak kơ mtao, grăp čô êkei djă mnơ̆ng bi blah, mơ̆ng nah dhŭng sang truh kơ nah dưr sang, jŭm knưl leh anăn sang.
Hlăk anăn ñu atăt anak mtao ti anăp, leh anăn mđua gơ̆ đuôn mtao, leh anăn brei kơ gơ̆ klei čih; leh anăn diñu hưn klei gơ̆ jing mtao, Y-Jêhôida leh anăn phung anak êkei ñu trôč êa ƀâo mngưi kơ Y-Jôas, leh anăn diñu lač, “Mtao lă lar!”
Tơdah H'Athali hmư̆ ênai phung ƀuôn sang êran leh anăn hơêč hmưi kơ mtao, ñu mŭt sang Yêhôwa nao ti anăp phung ƀuôn sang.
Tơdah ñu dlăng, ñu ƀuh mtao dôk dơ̆ng giăm kmeh gơ̆ ti anôk mŭt, leh anăn phung khua kahan leh anăn phung ayŭ ki dôk ti djiêu mtao, leh anăn jih jang phung ƀuôn sang hlăm čar hơ̆k mơak ayŭ ki, leh anăn phung mmuñ ayŭ đĭng kưt mmuñ atăt gai klei mpŭ kơ mtao. Snăn H'Athali hiêk čhiăm ao ñu leh anăn ur, “Klei lhiăr! Klei lhiăr yơh!”
Hlăk anăn Y-Jêhôida khua ngă yang atăt phung khua kiă kriê phung kahan leh anăn lač kơ digơ̆, “Atăt ñu kbiă ti tač ti plah wah phung kahan; hlei pô tui hlue ñu arăng srăng bi mdjiê hŏng đao gưm.” Kyuadah khua ngă yang lač, “Đăm bi mdjiê ñu hlăm sang Yêhôwa ôh.”
Snăn diñu yơr kngan djă H'Athali tơdah gơ̆ mŭt Ƀăng Jang Aseh sang mtao, leh anăn diñu bi mdjiê gơ̆ tinăn.
Y-Jêhôida ngă sa klei bi mguôp ñu pô hŏng jih jang phung ƀuôn sang leh anăn mtao, kơ diñu srăng jing phung ƀuôn sang Yêhôwa.
Leh anăn jih jang phung ƀuôn sang nao kơ sang yang Baal leh anăn bi klưh hĕ gơ̆; diñu bi mčah đơ điêt knưl leh anăn rup yang gơ̆, leh anăn diñu bi mdjiê Y-Matan khua ngă yang kơ Baal ti anăp knưl.
Y-Jêhôida dưm phung kahan gak kơ sang Yêhôwa ti gŭ klei phung khua ngă yang Lêwi leh anăn phung Lêwi, phung anăn Y-Đawit mkŏ mjing leh brei djă bruă sang Yêhôwa, myơr mnơ̆ng myơr čuh kơ Yêhôwa tui si klei čih leh hlăm hdruôm hră klei bhiăn Y-Môis hŏng klei hơ̆k mơak leh anăn klei mmuñ tui si klei Y-Đawit mtă leh.
Ñu dưm phung kiă ƀăng jang ti ƀăng jang sang Yêhôwa, snăn amâo mâo sa čô mnuih čhŏ dưi mŭt tinăn ôh.
Ñu jak phung khua kahan, phung arăng mpŭ, phung khua kiă kriê phung ƀuôn sang, leh anăn jih jang phung ƀuôn sang hlăm čar; leh anăn diñu atăt mtao trŭn mơ̆ng sang Yêhôwa êbat găn ƀăng jang ti dlông truh kơ sang mtao. Diñu brei mtao dôk gŭ ti jhưng mtao.
Snăn jih jang phung ƀuôn sang hlăm čar hơ̆k mơak; leh anăn ƀuôn Yêrusalem dôk êđăp ênang leh arăng bi mdjiê H'Athali hŏng đao gưm.
Y-Jôas mâo kjuh thŭn tơdah ñu dơ̆ng kiă kriê, leh anăn ñu kiă kriê pă pluh thŭn hlăm ƀuôn Yêrusalem; anăn amĭ ñu H'Sibia mơ̆ng ƀuôn Bêr-Sêba.
Y-Jôas ngă klei djŏ ti anăp ală Yêhôwa jih jang ênuk Y-Jêhôida khua ngă yang.
Y-Jêhôida duah dua čô mô̆ kơ ñu, leh anăn ñu mâo phung anak êkei leh anăn phung anak mniê.
Leh klei anăn Y-Jôas čuăn lŏ mkra sang Yêhôwa.
Ñu bi kƀĭn phung khua ngă yang leh anăn phung Lêwi leh anăn lač kơ digơ̆, “Nao bĕ kơ jih jang ƀuôn hlăm čar Yuđa leh anăn rĭng mơ̆ng jih jang phung Israel prăk čiăng lŏ mkra sang Aê Diê diih grăp thŭn; leh anăn ngă bĕ bruă bi djăl.” Ƀiădah phung Lêwi amâo ngă djăl ôh bruă anăn.
Snăn mtao iêu Y-Jêhôida pô jing khua ngă yang prŏng leh anăn lač kơ ñu, “Si ngă ih amâo tuôm mtă kơ phung Lêwi djă ba mơ̆ng phung Yuđa leh anăn phung dôk hlăm ƀuôn Yêrusalem ênoh jia tui si Y-Môis dĭng buăl Yêhôwa bi kčah leh kơ phung Israel bi kƀĭn pioh kơ Sang Čhiăm Klei hưn?”
Kyuadah phung anak êkei H'Athali, mniê ƀai anăn, bi hluh leh anăn mŭt leh hlăm sang Aê Diê; leh anăn msĕ mơh diñu mă leh jih jang mnơ̆ng pioh leh kơ bruă sang Yêhôwa yua kơ sang yang Baal.
Snăn mtao mtă leh anăn diñu ngă sa boh hip, leh anăn dưm hip anăn ti êngao ƀăng jang sang Yêhôwa.
Arăng hưn klei mtă tar ƀar čar Yuđa leh anăn hlăm ƀuôn Yêrusalem, brei ba kơ Yêhôwa jia Y-Môis dĭng buăl Yêhôwa bi kčah leh kơ phung Israel hlăm kdrăn tač.
Jih jang phung khua leh anăn jih jang phung ƀuôn sang hơ̆k mơak leh anăn ba jia leh anăn dưm gơ̆ hlăm hip tơl diñu bi leh bruă tuh jia anăn.
Tơdah phung Lêwi kkung ba leh hip anăn kơ phung khua mă bruă kơ mtao, tơdah diñu ƀuh mâo lu prăk hlăm hip anăn, pô čih hră kơ mtao leh anăn khua kơ bruă khua ngă yang prŏng hriê tuh mă prăk anăn, leh anăn lŏ bi wĭt hip kơ anôk gơ̆. Msĕ snăn diñu ngă grăp hruê, leh anăn diñu mkăm pioh leh prăk êbeh dlai.
Mtao leh anăn Y-Jêhôida brei prăk anăn kơ phung kiă bruă sang Yêhôwa, leh anăn diñu mưn phung mă bruă hŏng boh tâo leh anăn kyâo čiăng lŏ mkra sang Yêhôwa, wăt kơ phung mă bruă hŏng msei leh anăn kông čiăng lŏ mkra sang Yêhôwa.
Snăn phung arăng mưn dôk mă bruă, leh anăn diñu lŏ mkra sang Aê Diê bi jăk leh anăn bi kjăp.
Tơdah diñu ruê̆ leh bruă diñu ngă, diñu ba prăk ăt dôk ti anăp mtao leh anăn Y-Jêhôida, leh anăn hŏng prăk anăn arăng ngă čhiên mngan kơ sang Yêhôwa pioh kơ bruă yua leh anăn kơ klei myơr mnơ̆ng myơr čuh, leh anăn ngă jam kơ mnơ̆ng ƀâo mngưi, leh anăn diñu ngă čhiên mngan mah leh anăn prăk. Diñu myơr mnơ̆ng myơr čuh hlăm sang Yêhôwa nanao jih ênuk Y-Jêhôida dôk hdĭp.
Ƀiădah Y-Jêhôida hriê kơ mduôn jŏk leh anăn djiê; ti hruê ñu djiê ñu mâo sa êtuh tlâo pluh thŭn.
Diñu dơr gơ̆ hlăm ƀuôn Y-Đawit mbĭt hŏng phung mtao, kyuadah gơ̆ ngă klei jăk hlăm čar Israel, kơ Aê Diê, leh anăn kơ sang ñu.
Leh Y-Jêhôida djiê phung khua Yuđa hriê leh anăn ngă klei mpŭ kơ mtao; hlăk anăn mtao dôk hmư̆ klei diñu.
Diñu lui sang Yêhôwa Aê Diê kơ phung aê diñu, leh anăn mă bruă kơ phung rup yang Asêra leh anăn kơ phung rup yang. Klei Yêhôwa ngêñ truh kơ phung Yuđa leh anăn phung ƀuôn Yêrusalem kyuadah klei diñu jing soh leh.
Ƀiădah Yêhôwa tiŏ nao phung khua pô hưn êlâo kơ diñu čiăng atăt diñu wĭt kơ Yêhôwa; phung khua pô hưn êlâo anăn hưn klei bi kdơ̆ng hŏng diñu, ƀiădah diñu amâo uêñ dôk hmư̆ ôh.
Snăn Mngăt Myang Aê Diê bi bŏ Y-Sakari anak êkei Y-Jêhôida khua ngă yang; leh anăn ñu dôk ti anăp phung ƀuôn sang, leh anăn lač kơ digơ̆, “Snei Aê Diê lač, ‘Si ngă diih gao klei Yêhôwa mtă, kyuanăn diih amâo dưi čăt đĭ ôh? Kyuadah diih lui wir leh Yêhôwa, ñu lui wir leh diih msĕ mơh.’ ”
Ƀiădah diñu trông čhai ngă kơ gơ̆, leh anăn tui si klei mtao mtă, diñu bhĭr gơ̆ hŏng boh tâo hlăm wăl sang Yêhôwa.
Snăn mtao Y-Jôas amâo hdơr ôh klei jăk Y-Jêhôida ama Y-Sakari bi êdah leh kơ ñu, ƀiădah ñu bi mdjiê hĕ anak gơ̆. Tơdah gơ̆ dơ̆ng djiê, gơ̆ lač, “Brei Yêhôwa ƀuh leh anăn rŭ ênua!”
Ti knhal tuč thŭn phung kahan Siri hriê bi blah hŏng Y-Jôas. Diñu truh kơ čar Yuđa leh anăn kơ ƀuôn Yêrusalem, leh anăn bi rai jih jang phung khua ƀuôn sang, leh anăn mơĭt jih mnơ̆ng diñu plah mă kơ mtao ƀuôn Damas.
Wăt tơdah phung kahan Siri hriê knŏng hŏng ƀiă kahan dưn, Yêhôwa jao leh hlăm kngan diñu sa phung kahan prŏng, kyuadah digơ̆ lui wir leh Yêhôwa Aê Diê phung aê digơ̆. Snăn diñu bi truh klei phat kđi kơ Y-Jôas.
Tơdah phung kahan Siri đuĕ leh mơ̆ng Y-Jôas, lui ñu dôk êka kjham, phung dĭng buăl ñu trông čhai ngă kơ ñu kyuadah êrah anak êkei khua ngă yang Y-Jêhôida, leh anăn bi mdjiê ñu ti jhưng ñu pĭt. Msĕ snăn ñu djiê; leh anăn arăng dơr ñu hlăm ƀuôn Y-Đawit, ƀiădah arăng amâo dơr ñu hlăm msat phung mtao ôh.
Phung bi trông čhai ngă kơ ñu mâo Y-Sabat anak êkei H'Simêa mniê Amôn, leh anăn Y-Jôsabat anak êkei H'Simrit mniê Môap.
Klei yăl dliê kơ phung anak êkei ñu, leh anăn lu klei blŭ bi kdơ̆ng hŏng ñu, leh anăn klei yăl dliê kơ bruă lŏ mkra sang Aê Diê arăng čih leh hlăm Hră Mblang kơ Hdruôm Hră Phung Mtao. Leh anăn Y-Amasia anak êkei ñu kiă kriê čuê ñu.
Y-Amasia mâo dua pluh êma thŭn tơdah ñu dơ̆ng kiă kriê leh anăn ñu kiă kriê dua pluh dua păn thŭn hlăm ƀuôn Yêrusalem. Anăn amĭ ñu H'Jôadan mơ̆ng ƀuôn Yêrusalem.
Ñu ngă klei djŏ ti anăp ală Yêhôwa, ƀiădah amâo djŏ ôh hŏng ai tiê êngeh sĭt.
Leh ñu bi kjăp ƀuôn ala mtao ñu, ñu bi mdjiê phung dĭng buăl ñu, phung bi mdjiê leh mtao ama ñu.
Ƀiădah ñu amâo bi mdjiê ôh phung anak digơ̆ tui si klei čih leh hlăm klei bhiăn hlăm hdruôm hră Y-Môis, hlăm anăn Yêhôwa mtă leh, “Arăng amâo dưi bi mdjiê ôh phung ama kyua phung anak diñu, amâodah arăng amâo dưi bi mdjiê ôh phung anak kyua ama diñu; ƀiădah grăp čô srăng djiê kyua klei soh ñu pô.”
Y-Amasia bi kƀĭn phung êkei Yuđa leh anăn bi mbha diñu tui si sang ama diñu ti gŭ klei kiă kriê phung khua kơ sa êbâo čô leh anăn sa êtuh čô phung Yuđa leh anăn phung Benjamin. Ñu rĭng phung mâo dua pluh thŭn kơ dlông, leh anăn ênoh yap diñu mâo tlâo êtuh êbâo čô êkei jăk hĭn, thâo bi blah, dưi djă kju leh anăn khil.
Ñu mưn msĕ mơh hŏng sa êtuh talăng prăk sa êtuh êbâo čô kahan jhŏng ktang mơ̆ng phung Israel.
Ƀiădah sa čô mnuih Aê Diê truh kơ ñu leh anăn lač, “Ơ mtao, đăm brei phung kahan Israel nao mbĭt hŏng ih ôh, kyuadah Yêhôwa amâo dôk mbĭt hŏng phung Israel hŏng jih jang phung Êphraim anei ôh.
Ƀiădah tơdah ih mĭn hŏng êlan anei ih srăng jing ktang kơ klei bi blah, Aê Diê srăng mdlưh ih ti anăp phung roh; kyuadah Aê Diê mâo klei myang dưi đru amâodah mdlưh.”
Y-Amasia lač kơ mnuih Aê Diê, “Ƀiădah ya hmei srăng ngă hŏng sa êtuh talăng kâo brei leh kơ phung kahan Israel?” Mnuih Aê Diê lŏ wĭt lač, “Yêhôwa dưi brei kơ ih lu êbeh hĭn kơ dŏ anei.”
Snăn Y-Amasia bi wĭt kơ sang phung kahan hriê leh kơ ñu mơ̆ng phung Êphraim, leh anăn digơ̆ ngêñ snăk kơ phung Yuđa, leh anăn wĭt kơ sang hŏng klei ngêñ snăk.
Ƀiădah Y-Amasia ngă jhŏng, atăt phung ƀuôn sang ñu, leh anăn nao kơ Tlung Hra leh anăn bi mdjiê pluh êbâo čô êkei ƀuôn Sêir.
Phung kahan Yuđa mă pluh êbâo čô mkăn hdĭp leh anăn atăt ba digơ̆ ti dlông čŏng čư̆ boh tâo leh anăn dlăm digơ̆ mơ̆ng čŏng čư̆ boh tâo anăn, leh anăn jih jang digơ̆ mčah rai.
Ƀiădah phung kahan Y-Amasia bi wĭt kơ sang amâo brei digơ̆ nao kơ klei bi blah ôh ngă kơ ƀuôn čar Yuđa, mơ̆ng ƀuôn Samari truh kơ ƀuôn Bet-Hôron, leh anăn bi mdjiê tlâo êbâo čô mnuih ƀuôn sang leh anăn plah mă lu mnơ̆ng.
Leh Y-Amasia wĭt mơ̆ng klei bi mdjiê phung Êđôm, ñu djă ba rup yang phung Sêir leh anăn mdơ̆ng dŏ anăn jing yang kơ ñu, kkuh mpŭ leh anăn myơr mnơ̆ng kơ rup yang anăn.
Kyua anăn Yêhôwa ngêñ kơ Y-Amasia leh anăn tiŏ nao kơ ñu sa čô khua pô hưn êlâo lač kơ ñu, “Si ngă ih knang kơ yang sa phung ƀuôn sang, yang amâo dưi bi mtlaih phung ƀuôn sang ñu pô ôh mơ̆ng kngan ih?”
Ƀiădah êjai gơ̆ dôk blŭ, mtao lač kơ gơ̆, “Hmei tuôm mjing ih sa čô kčĕ kơ mtao mơ̆? Dôk ñăt bĕ! Ya yuôm arăng bi mdjiê hĕ ih?” Snăn khua pô hưn êlâo dôk ñăt, ƀiădah êlâo ñu mjưh klei blŭ ñu lač, “Kâo thâo Aê Diê čuăn leh čiăng bi rai ih, kyuadah ih ngă leh klei anei leh anăn amâo dôk hmư̆ ôh klei kâo kčĕ.”
Snăn Y-Amasia mtao Yuđa trông čhai leh anăn mơĭt asăp blŭ kơ Y-Jôas anak êkei Y-Jôača, anak êkei Y-Jêhu mtao Israel, lač, “Hriê bĕ brei drei bi dlăng ƀô̆ mta.”
Y-Jôas mtao Israel mơĭt asăp blŭ kơ Y-Amasia mtao Yuđa, “Sa bĭt pum êruê ti čar Liƀan mơĭt asăp blŭ kơ sa ƀĕ ana kyâo sêdar ti čar Liƀan, lač, ‘Brei bĕ anak mniê ih jing mô̆ kơ anak êkei kâo’; leh anăn sa drei hlô dliê čar Liƀan găn leh anăn juă pum êruê anăn.
Ih lač, ‘Dlăng bĕ, kâo čăm leh čar Êđôm,’ leh anăn ai tiê ih bi mgao ih leh. Ƀiădah ară anei dôk bĕ ti sang; si ngă ih čiăng mčhur klei rŭng răng, tơdah snăn, ih leh anăn phung Yuđa mbĭt hŏng ih srăng lĕ?”
Ƀiădah Y-Amasia amâo dôk hmư̆ ôh, kyuadah klei anăn kbiă mơ̆ng Aê Diê, čiăng kơ Aê Diê dưi jao diñu kơ kngan phung roh diñu, kyuadah diñu duah yang phung Êđôm.
Snăn Y-Jôas mtao Israel đĭ nao; ñu leh anăn Y-Amasia mtao Yuđa bi dlăng ƀô̆ mta hlăm klei bi blah ti ƀuôn Bet-Sêmes, ƀuôn anăn jing dŏ phung Yuđa.
Phung Israel dưi hŏng phung Yuđa, leh anăn grăp čô đuĕ kơ sang ñu pô.
Y-Jôas mtao Israel mă Y-Amasia mtao Yuđa, anak êkei Y-Jôas, anak êkei Y-Ahasia, ti ƀuôn Bet-Sêmes, leh anăn atăt ba gơ̆ kơ ƀuôn Yêrusalem, leh anăn bi klưh pă êtuh heh mnư̆ ƀuôn Yêrusalem mơ̆ng Ƀăng Jang Êphraim truh kơ Ƀăng Jang Kiêng.
Ñu mă jih jang mah leh anăn prăk, leh anăn jih jang čhiên mngan ñu ƀuh hlăm sang Aê Diê, leh anăn mă mơh Y-Ôbet-Êdom mbĭt hŏng mnơ̆ng anăn; ñu mă mơh ngăn drăp sang mtao, phung mnuih, leh anăn ñu lŏ wĭt kơ ƀuôn Samari.
Y-Amasia anak êkei Y-Jôas mtao Yuđa dôk hdĭp pluh êma thŭn leh Y-Jôas anak êkei Y-Jôača mtao Israel djiê.
Bruă mkăn Y-Amasia ngă mơ̆ng phŭn truh kơ knhal tuč, amâo djŏ hĕ arăng čih leh hlăm hdruôm hră Phung Mtao Yuđa leh anăn Israel?
Mơ̆ng ênuk ñu lui wir Yêhôwa, arăng ngă klei trông čhai čiăng ngă kơ Y-Amasia hlăm ƀuôn Yêrusalem, leh anăn ñu đuĕ kơ ƀuôn Lakis. Ƀiădah arăng tiŏ ñu truh ti ƀuôn Lakis leh anăn bi mdjiê ñu tinăn.
Arăng mdiăng ñu hŏng aseh, leh anăn arăng dơr ñu mbĭt hŏng phung aê ñu hlăm ƀuôn Y-Đawit.
Jih jang phung ƀuôn sang Yuđa mă Y-Usia, ñu mâo pluh năm thŭn, leh anăn mjing ñu mtao čuê ama ñu Y-Amasia.
Ñu mdơ̆ng ƀuôn Êlat leh anăn lŏ bi wĭt gơ̆ kơ čar Yuđa, leh mtao djiê nao dôk mbĭt hŏng phung aê gơ̆.
Y-Usia mâo pluh năm thŭn tơdah ñu dơ̆ng kiă kriê, leh anăn ñu kiă kriê êma pluh dua thŭn hlăm ƀuôn Yêrusalem. Anăn amĭ ñu H'Jêkôlia mơ̆ng ƀuôn Yêrusalem.
Ñu ngă klei djŏ ti anăp ală Yêhôwa, tui si jih jang klei ama ñu Y-Amasia ngă leh.
Ñu čuăn duah Aê Diê hlăm ênuk Y-Sakari, pô bi hriăm ñu klei huĭ mpŭ kơ Aê Diê; leh anăn êjai ñu duah Yêhôwa, Aê Diê brei ñu čăt đĭ.
Ñu kbiă nao bi blah hŏng phung Philistin leh anăn bi klưh mnư̆ ƀuôn Gat leh anăn mnư̆ ƀuôn Japnê leh anăn mnư̆ ƀuôn Asdôt, leh anăn ñu mdơ̆ng lu boh ƀuôn hlăm lăn čar ƀuôn Asdôt leh anăn lu anôk mkăn hlăm čar Philistin.
Aê Diê đru ñu bi blah hŏng phung Philistin, leh anăn hŏng phung Arap dôk hlăm ƀuôn Gurbaal, leh anăn hŏng phung Mêun.
Phung Amôn tuh jia kơ Y-Usia, leh anăn klei hing ang ñu arăng hmư̆ truh ti knông lăn čar Êjip, kyuadah ñu đĭ jing ktang snăk.
Êbeh kơ klei anăn Y-Usia mdơ̆ng sang tum hlăm ƀuôn Yêrusalem ti Ƀăng Jang Kiêng leh anăn ti Ƀăng Jang Tlung leh anăn ti Ƀăng Jang anôk Kčŭn, leh anăn dưm kahan hlăm sang tum anăn.
Ñu mdơ̆ng sang tum hlăm kdrăn tač, leh anăn klei lu kbăng êa kyuadah ñu mâo biăp êmô lu snăk, wăt hlăm anôk lăn dap, leh anăn ñu mâo phung ngă hma leh anăn phung kiă đang boh kriăk ƀâo hlăm čar kngư leh anăn hlăm čar jing mnơ̆ng, kyuadah ñu khăp pla mnơ̆ng.
Êbeh kơ klei anăn Y-Usia mâo sa phung kahan thâo bi blah bi mbha hlăm êpul tui si ênoh Y-Jêiêl khua čih hră leh anăn Y-Maseya khua kahan yap, ti gŭ klei Y-Hanania atăt gai, pô jing sa čô khua kơ phung kahan mtao.
Ênoh yap jih jang phung khua sang ama phung kahan jhŏng ktang mâo dua êbâo năm êtuh čô.
Diñu kiă kriê sa phung kahan mâo tlâo êtuh kjuh êbâo êma êtuh čô, phung dưi bi blah hŏng klei ktang, čiăng đru mtao bi blah hŏng phung roh.
Y-Usia mkra kơ jih jang phung kahan khil, kju, đuôn msei, ao msei bi kkaih, hna, leh anăn boh tâo pioh bhĭr.
Hlăm ƀuôn Yêrusalem ñu mkra êdeh tui si phung knhâo mčeh mrâo dưm ti sang tum leh anăn ti anôk kiêng, čiăng mnah ƀrăm leh anăn bhĭr boh tâo prŏng. Klei hing ang ñu arăng hmư̆ kbưi, kyuadah arăng đru ñu yuôm bhăn tơl ñu jing ktang.
Ƀiădah tơdah ñu jing ktang leh, ñu dơ̆ng mgao, klei anăn bi luč ñu. Kyuadah ñu amâo dôk sĭt suôr ôh hŏng Yêhôwa Aê Diê ñu, leh anăn mŭt hlăm sang yang Yêhôwa čiăng čuh mnơ̆ng ƀâo mngưi ti knưl mnơ̆ng ƀâo mngưi.
Ƀiădah Y-Asaria khua -ngă yang mŭt ti tluôn ñu mbĭt hŏng sa păn pluh čô khua ngă yang Yêhôwa jing phung jhŏng ktang;
leh anăn diñu bi kdơ̆ng hŏng Mtao Usia leh anăn lač kơ ñu, “Ơ Y-Usia, amâo djŏ bruă ih ôh čuh mnơ̆ng ƀâo mngưi kơ Yêhôwa, ƀiădah jing bruă phung khua ngă yang phung anak êkei Y-Arôn, arăng pioh brei leh kơ bruă čuh mnơ̆ng ƀâo mngưi. Kbiă bĕ mơ̆ng adŭ doh jăk anei; kyuadah ih ngă soh leh, leh anăn klei anăn amâo bi truh ôh kơ ih klei mpŭ mơ̆ng Yêhôwa Aê Diê.”
Hlăk anăn Y-Usia ngêñ. Ñu dôk djă sa boh mtĭl pui čiăng čuh mnơ̆ng ƀâo mngưi, leh anăn tơdah ñu ngêñ kơ phung khua ngă yang ñu djŏ phŭng ti adhei ñu ti anăp phung khua ngă yang hlăm sang Yêhôwa giăm knưl čuh mnơ̆ng ƀâo mngưi.
Y-Asaria khua ngă yang prŏng leh anăn jih jang phung khua ngă yang dlăng kơ ñu, nĕ anei ñu djŏ phŭng leh ti adhei ñu! Snăn digơ̆ suôt ñu kơ tač mtam, leh anăn ñu pô kbiă hŏng klei ruăt mơh, kyuadah Yêhôwa čăm ñu leh.
Mtao Usia jing sa čô djŏ phŭng+ truh kơ hruê ñu djiê, leh anăn kyuadah ñu jing sa čô djŏ phŭng,+ ñu dôk hlăm sa boh sang hjăn, kyuadah klei bhiăn ghă ñu amâo brei mŭt hlăm sang Yêhôwa ôh. Y-Jôtham anak êkei ñu jing khua kiă kriê sang mtao, leh anăn kiă kriê phung ƀuôn sang hlăm čar.
Bruă mkăn Y-Usia ngă mơ̆ng phŭn truh kơ knhal tuč Y-Êsai khua pô hưn êlâo anak êkei Y-Amôt čih leh.
Y-Usia djiê nao dôk mbĭt hŏng phung aê ñu, leh anăn arăng dơr ñu mbĭt hŏng phung aê ñu hlăm hma giăm anôk msat pioh kơ phung mtao, kyuadah arăng lač, “Ñu jing sa čô djŏ phŭng.” Leh anăn Y-Jôtham anak êkei ñu kiă kriê čuê ñu.
Y-Jôtham mâo dua pluh êma thŭn tơdah ñu dơ̆ng kiă kriê, leh anăn ñu kiă kriê pluh năm thŭn hlăm ƀuôn Yêrusalem. Anăn amĭ ñu H'Jêrusa anak mniê Y-Sadôk.
Ñu ngă klei djŏ ti anăp ală Yêhôwa tui si jih jang klei ama ñu Y-Usia ngă leh — knŏng ñu amâo mŭt hlăm sang yang Yêhôwa ôh. Ƀiădah phung ƀuôn sang ăt tui hlue bruă soh.
Ñu mdơ̆ng Ƀăng Jang Ti Dlông kơ sang Yêhôwa, leh anăn ngă lu bruă mdơ̆ng ti mnư̆ Ôphel.
Êbeh kơ anăn ñu mdơ̆ng lu boh ƀuôn hlăm čar kngư Yuđa leh anăn kđông kahan, leh anăn sang tum ti dlông kbuôn mâo kmrơ̆ng.
Ñu bi blah dưi hŏng mtao phung Amôn. Phung Amôn brei kơ ñu thŭn anăn sa êtuh talăng prăk, pluh êbâo kôr mdiê ƀlê, leh anăn pluh êbâo kôr mdiê ôrgơ. Phung Amôn lŏ tuh kơ ñu dŭm anăn mơh hlăm thŭn tal dua leh anăn tal tlâo.
Snăn Y-Jôtham jing ktang, kyuadah ñu tui hlue êlan djŏ ti anăp Yêhôwa Aê Diê ñu.
Bruă mkăn Y-Jôtham ngă, jih klei ñu bi blah, leh anăn êlan ñu êbat, nĕ anei arăng čih leh hlăm hdruôm hră Phung Mtao Israel leh anăn Yuđa.
Ñu mâo dua pluh êma thŭn tơdah ñu dơ̆ng kiă kriê, leh anăn ñu kiă kriê pluh năm thŭn hlăm ƀuôn Yêrusalem.
Y-Jôtham djiê nao dôk mbĭt hŏng phung aê ñu, leh anăn arăng dơr ñu hlăm ƀuôn Y-Đawit; leh anăn Y-Ahas anak êkei ñu kiă kriê čuê ñu.
Y-Ahas mâo dua pluh thŭn tơdah ñu dơ̆ng kiă kriê, leh anăn ñu kiă kriê pluh năm thŭn hlăm ƀuôn Yêrusalem. Leh anăn ñu amâo ngă klei djŏ ôh ti anăp ală Yêhôwa msĕ si aê ñu Y-Đawit,
ƀiădah êbat tui hlue êlan phung mtao Israel. Wăt ñu tuh tia rup yang kơ yang Baal.
Ñu čuh mnơ̆ng ƀâo mngưi hlăm tlung anak êkei Y-Hinôm, leh anăn čuh phung anak êkei ñu pô jing mnơ̆ng myơr, tui si bruă Yêhôwa bi êmut phung găp djuê mnuih Yêhôwa suôt leh mơ̆ng anăp phung ƀuôn sang Israel.
Ñu ngă yang leh anăn čuh mnơ̆ng ƀâo mngưi ti anôk dlông, leh anăn ti dlông kbuôn, leh anăn ti gŭ grăp ƀĕ ana kyâo mtah.
Kyuanăn Yêhôwa Aê Diê ñu jao ñu kơ kngan mtao Siri, pô bi blah dưi hŏng ñu leh anăn mă ba lu mnuih ƀuôn sang ñu jing mnă leh anăn atăt ba digơ̆ kơ ƀuôn Damas. Yêhôwa jao ñu msĕ mơh kơ kngan mtao Israel, pô bi blah dưi hŏng ñu leh anăn bi mdjiê lu mnuih.
Kyuadah Y-Pêka anak êkei Y-Rêmalia bi mdjiê sa êtuh dua pluh êbâo čô phung Yuđa hlăm sa hruê, jih jang digơ̆ jing phung jhŏng ktang, kyuadah digơ̆ lui wir Yêhôwa Aê Diê phung aê digơ̆.
Leh anăn Y-Sikri sa čô jhŏng ktang mơ̆ng čar Êphraim bi mdjiê Y-Maseya anak êkei mtao leh anăn Y-Asrikam khua kahan kiă sang mtao leh anăn Y-Êlkana jing kơiăng kơ mtao.
Phung kahan Israel mă dua êtuh êbâo čô phung găp djuê diñu pô, phung mniê, phung anak êkei leh anăn phung anak mniê; diñu plah mă msĕ mơh lu mnơ̆ng mơ̆ng digơ̆ leh anăn djă ba mnơ̆ng anăn kơ ƀuôn Samari.
Ƀiădah sa čô khua pô hưn êlâo Yêhôwa dôk tinăn, anăn ñu Y-Ôdet; leh anăn ñu nao bi tuôm hŏng phung kahan truh kơ ƀuôn Samari leh anăn lač kơ digơ̆, “Nĕ anei, kyuadah Yêhôwa Aê Diê phung aê diih ngêñ kơ phung Yuđa, ñu jao digơ̆ hlăm kngan diih, ƀiădah diih bi mdjiê digơ̆ hŏng klei ngêñ, klei anăn hmư̆ hing hlăm adiê.
Leh anăn ară anei diih mĭn čiăng bi mŭt phung ƀuôn sang Yuđa leh anăn phung ƀuôn Yêrusalem, êkei wăt mniê, mjing hlŭn kơ diih. Amâo djŏ hĕ diih pô ngă soh leh hŏng Yêhôwa Aê Diê diih?
Ară anei hmư̆ bĕ kâo leh anăn lŏ bi wĭt hĕ phung mnă jing găp djuê diih pô, phung diih mă leh, kyuadah klei Yêhôwa ngêñ hlơr truh leh kơ diih.”
Mâo mơh đa đa khua mơ̆ng phung Êphraim, Y-Asaria anak êkei Y-Jôhanan, Y-Bêrêkia anak êkei Y-Mêsilêmôt, Y-Jêhiskia anak êkei Y-Salum, leh anăn Y-Amasa anak êkei Y-Hadlai, kgŭ bi kdơ̆ng hŏng phung hriê mơ̆ng klei bi blah,
leh anăn lač kơ diñu, “Diih amâo srăng atăt ba phung mnă mŭt tinei ôh, kyuadah diih mĭn bi truh klei jing soh hŏng Yêhôwa lŏ thiăm kơ klei soh drei ară anei. Kyuadah klei drei soh leh jing prŏng, leh anăn mâo klei ngêñ hlơr truh leh kơ phung Israel.”
Snăn phung kahan lui hĕ phung mnă leh anăn mnơ̆ng plah mă ti anăp phung khua leh anăn ti anăp jih jang phung bi kƀĭn.
Phung êkei arăng răk leh anăn diñu kgŭ mă phung mnă leh anăn mă mnơ̆ng plah bi hơô jih jang phung dôk asei lưng ti krah digơ̆; diñu bi hơô digơ̆, brei digơ̆ čŭt klĭt juă, brei digơ̆ huă ƀơ̆ng leh anăn mnăm, leh anăn trôč êa drao kơ digơ̆. Diñu mdiăng jih jang phung awăt hlăm phung digơ̆ hŏng aseh dliê leh anăn atăt digơ̆ wĭt kơ găp djuê digơ̆ ti ƀuôn Yêrikô, ƀuôn mâo Ana Boh Đung. Leh anăn diñu lŏ wĭt kơ ƀuôn Samari.
Hlăk anăn Mtao Ahas tiŏ arăng nao akâo mtao Asiri đru.
Kyuadah phung Êđôm lŏ mŭt leh anăn bi blah dưi hŏng phung Yuđa, leh anăn atăt ba lu mnă.
Leh anăn phung Philistin bi blah hŏng ƀuôn hlăm čar lăn dap leh anăn čar dhŭng hlăm čar Yuđa, leh anăn mă leh ƀuôn Bet-Sêmes, Aijalon, Gêdêrôt, Sôkô mbĭt hŏng phung ƀuôn giăm ñu, Timna mbĭt hŏng phung ƀuôn giăm ñu, leh anăn Gismô mbĭt hŏng phung ƀuôn giăm ñu; leh anăn phung Philistin dôk tinăn.
Kyuadah Yêhôwa mdlưh phung Yuđa kyua Y-Ahas mtao Israel, kyuadah ñu ngă leh klei ƀai hlăm čar Yuđa leh anăn amâo dôk sĭt suôr ôh hŏng Yêhôwa.
Snăn Y-Tiglat-Pilêser mtao Asiri hriê bi blah hŏng ñu, leh anăn bi knap ñu hrô kơ klei bi ktang ñu.
Kyuadah Y-Ahas mă mơ̆ng sang Yêhôwa leh anăn mơ̆ng sang mtao leh anăn mơ̆ng sang phung khua mnơ̆ng tuh jia kơ mtao Asiri; ƀiădah mnơ̆ng anăn amâo jing klei đru kơ ñu ôh.
Mtao Ahas anei êjai ñu mâo klei knap mñai, ñu klah đuĕ hĭn mơ̆ng Yêhôwa.
Kyuadah ñu ngă yang kơ phung yang ƀuôn Damas phung bi blah dưi hŏng ñu leh, leh anăn lač, “Kyuadah phung yang phung mtao Siri đru diñu leh, kâo srăng ngă yang kơ phung yang anăn čiăng kơ diñu đru kâo.” Ƀiădah phung yang anăn jing klei bi rai kơ ñu, leh anăn kơ jih jang phung Israel.
Y-Ahas bi kƀĭn mbĭt čhiên mngan sang Yêhôwa leh anăn khăt bi kdrêč čhiên mngan sang Aê Diê, leh anăn ñu kđăl hĕ ƀăng bhă sang Yêhôwa; leh anăn ñu mdơ̆ng kơ ñu pô knưl hlăm grăp kiêng hlăm ƀuôn Yêrusalem.
Hlăm grăp boh ƀuôn čar Yuđa ñu ngă anôk dlông čiăng čuh mnơ̆ng ƀâo mngưi kơ phung yang mkăn, bi mčhur brei Yêhôwa Aê Diê phung aê ñu ngêñ.
Bruă mkăn ñu ngă, leh anăn jih jang êlan ñu êbat, mơ̆ng phŭn truh kơ knhal tuč, nĕ anei arăng čih leh hlăm hdruôm hră Phung Mtao Yuđa leh anăn Israel.
Leh anăn Y-Ahas djiê nao dôk mbĭt hŏng phung aê ñu, leh anăn arăng dơr ñu hlăm ƀuôn Yêrusalem, kyuadah arăng amâo ba ñu kơ msat phung mtao Israel ôh. Leh anăn Y-Hêsêkia anak êkei ñu kiă kriê čuê ñu.
Y-Hêsêkia dơ̆ng kiă kriê tơdah ñu mâo dua pluh êma thŭn, leh anăn ñu kiă kriê dua pluh dua păn thŭn hlăm ƀuôn Yêrusalem. Anăn amĭ ñu H'Abija anak mniê Y-Sakari.
Ñu ngă klei djŏ ti anăp ală Yêhôwa tui si jih jang klei aê ñu Y-Đawit ngă leh.
Hlăm thŭn tal sa ñu kiă kriê, hlăm mlan tal sa, ñu pŏk ƀăng bhă sang Yêhôwa, leh anăn mkra ƀăng bhă anăn.
Ñu atăt phung khua ngă yang leh anăn phung Lêwi mŭt, leh anăn bi kƀĭn digơ̆ hlăm wăl tĭng ngŏ,
leh anăn lač kơ digơ̆, “Hmư̆ bĕ kâo, Ơ phung Lêwi! Ară anei bi doh hĕ diih pô, leh anăn bi doh hĕ sang Yêhôwa Aê Diê phung aê diih, leh anăn mă hwiê hĕ mnơ̆ng čhŏ mrŏ mơ̆ng adŭ doh jăk.
Kyuadah phung ama drei amâo dôk sĭt suôr ôh leh anăn ngă leh klei jhat ti anăp ală Yêhôwa Aê Diê drei; diñu lui wir gơ̆ leh, leh anăn amâo lŏ wir dlăng phă anôk Yêhôwa dôk ôh, leh anăn kkui hĕ rŏng diñu.
Diñu kđăl hĕ msĕ mơh ƀăng bhă ti adring, leh anăn bi mdjiê pui kđen, leh anăn amâo čuh ôh mnơ̆ng ƀâo mngưi amâodah myơr mnơ̆ng myơr čuh hlăm adŭ doh jăk kơ Aê Diê Israel.
Kyua anăn klei Yêhôwa ngêñ truh kơ phung Yuđa leh anăn kơ phung ƀuôn Yêrusalem, leh anăn ñu brei digơ̆ jing sa mnơ̆ng bi huĭ arăng, mnơ̆ng bi kngăr, leh anăn mnơ̆ng brei arăng djik djak, msĕ si diih ƀuh leh hŏng ală diih pô.
Kyuanăn, nĕ anei ama drei êbuh leh hŏng đao gưm leh anăn kyua klei anăn mơh phung anak êkei, phung anak mniê, leh anăn phung mô̆ drei jing mnă.
Ară anei ai tiê kâo čiăng ngă sa klei bi mguôp hŏng Yêhôwa Aê Diê phung Isrel, čiăng kơ klei ñu ngêñ hlơr dưi weh đuĕ mơ̆ng drei.
Ơ phung anak êkei kâo, đăm ngă klei amâo uêñ ôh, kyuadah Yêhôwa ruah leh diih brei dôk dơ̆ng ti anăp ñu, čiăng mă bruă kơ ñu, leh anăn jing phung dĭng buăl ñu leh anăn čuh mnơ̆ng ƀâo mngưi kơ ñu.”
Snăn phung Lêwi kgŭ, Y-Mahat anak êkei Y-Amasai leh anăn Y-Jôel anak êkei Y-Asaria mơ̆ng phung anak êkei Y-Kôhat; leh anăn mơ̆ng phung anak êkei Y-Mêrari mâo Y-Kis anak êkei Y-Apdi, leh anăn Y-Asaria anak êkei Y-Jêhalêlel; leh anăn mơ̆ng phung Gersôn mâo Y-Jôa anak êkei Y-Sima, leh anăn Y-Êđen anak êkei Y-Jôa;
leh anăn mơ̆ng phung anak êkei Y-Êlisaphan mâo Y-Simri leh anăn Y-Jêuel; leh anăn mơ̆ng phung anak êkei Y-Asap mâo Y-Sakari leh anăn Y-Mataniah;
leh anăn mơ̆ng phung anak êkei Y-Hêman mâo Y-Jêhuêl leh anăn Y-Simei; leh anăn mơ̆ng phung anak êkei Y-Yêduthun mâo Y-Sêmaya leh anăn Y-Usiêl.
Diñu bi kƀĭn phung ayŏng adei diñu leh anăn bi doh hĕ diñu pô, leh anăn mŭt hlăm sang yang tui si mtao mtă leh, tui si klei Yêhôwa blŭ, čiăng bi doh sang Yêhôwa.
Phung khua ngă yang mŭt hlăm adŭ ti lam sang Yêhôwa čiăng bi doh gơ̆, leh anăn mă ba kơ tač hlăm wăl sang Yêhôwa jih jang mnơ̆ng čhŏ diñu ƀuh hlăm sang Yêhôwa; leh anăn phung Lêwi mă mnơ̆ng anăn ba tuh ti hnoh êa Sêdrôn.
Diñu dơ̆ng bi doh ti hruê tal sa hlăm mlan tal sa, leh anăn ti hruê sa păn mlan anăn diñu truh kơ adring sang Yêhôwa; leh anăn êjai lŏ sa păn hruê diñu bi doh sang Yêhôwa, leh anăn ti hruê pluh năm mlan tal sa anăn diñu bi leh jih.
Leh anăn diñu mŭt hlăm sang mtao Y-Hêsêkia leh anăn lač, “Hmei bi doh leh jih sang Yêhôwa, knưl čuh mnơ̆ng myơr čuh wăt jih jang mnơ̆ng yua kơ ñu, jhưng dưm kpŭng myơr kơ Aê Diê leh anăn jih jang mnơ̆ng yua kơ ñu.
Jih jang mnơ̆ng yua Mtao Ahas hwiê hĕ leh êjai ênuk ñu kiă kriê hŏng klei amâo dôk sĭt suôr ôh, hmei mkra leh anăn bi doh sơăi; nĕ anei, jih jang dŏ anăn dôk ti anăp knưl Yêhôwa.”
Mtao Hêsêkia kgŭ ưm, bi kƀĭn phung khua hlăm ƀuôn, leh anăn đĭ nao kơ sang Yêhôwa.
Diñu đoh ba kjuh drei êmô knô, kjuh drei biăp knô, kjuh drei êđai biăp, leh anăn kjuh drei bê knô pioh kơ mnơ̆ng myơr kyua klei soh kơ ƀuôn ala mtao, kơ adŭ doh jăk, leh anăn kơ phung Yuđa. Ñu mtă kơ phung khua ngă yang phung anak êkei Y-Arôn brei myơr dŏ anăn ti dlông knưl Yêhôwa.
Snăn diñu bi mdjiê êmô knô, leh anăn phung khua ngă yang mă tuh êrah anăn ti knưl; leh anăn diñu bi mdjiê biăp knô leh anăn tuh êrah digơ̆ ti knưl; leh anăn diñu bi mdjiê êđai biăp leh anăn tuh êrah digơ̆ ti knưl.
Leh anăn arăng đoh ba bê knô pioh kơ mnơ̆ng myơr kyua klei soh ti anăp mtao leh anăn phung bi kƀĭn, leh anăn diñu ênă kngan diñu ti dlông bê anăn,
leh anăn phung khua ngă yang bi mdjiê digơ̆ leh anăn ngă yang kyua klei soh hŏng êrah digơ̆ ti knưl, čiăng ngă klei bi doh klei soh kơ jih jang phung Israel. Kyuadah mtao mtă čiăng kơ arăng ngă yang mnơ̆ng myơr čuh leh anăn mnơ̆ng myơr kyua klei soh kơ jih jang phung Israel.
Ñu mdưm phung Lêwi hlăm sang Yêhôwa djă đang, brô̆, leh anăn đĭng kliă, tui si klei Y-Đawit leh anăn Y-Gat pô thâo bi ƀuh kơ mtao leh anăn mơ̆ng Y-Nathan khua pô hưn êlâo mtă. Kyuadah klei mtă anăn kbiă hriê mơ̆ng Yêhôwa hŏng ƀăng êgei phung khua pô hưn êlâo ñu.
Phung Lêwi dôk dơ̆ng djă mnơ̆ng kưt mmuñ Y-Đawit leh anăn phung khua ngă yang djă ki.
Leh anăn Y-Hêsêkia mtă brei arăng myơr mnơ̆ng myơr čuh ti dlông knưl. Tơdah arăng dơ̆ng myơr mnơ̆ng myơr čuh, arăng dơ̆ng mmuñ bi mni kơ Yêhôwa mơh, leh anăn arăng ayŭ ki bi mguôp hŏng mnơ̆ng kưt mmuñ Y-Đawit mtao Israel.
Jih jang phung bi kƀĭn kkuh mpŭ, leh anăn phung mmuñ dôk mmuñ, leh anăn phung ayŭ ki dôk ayŭ ki. Arăng ngă klei anăn tơl ruê̆ leh bruă myơr mnơ̆ng myơr čuh.
Tơdah klei myơr ruê̆ leh, mtao leh anăn jih jang phung dôk tinăn mbĭt hŏng ñu kkui kŏ leh anăn kkuh mpŭ.
Mtao Hêsêkia leh anăn phung khua mtă kơ phung Lêwi brei mmuñ bi mni kơ Yêhôwa hŏng boh blŭ Y-Đawit leh anăn Y-Asap pô thâo bi ƀuh čih leh. Diñu mmuñ klei hơêč hmưi hŏng klei hơ̆k mơak, leh anăn diñu kkui kŏ leh anăn kkuh mpŭ.
Leh anăn Y-Hêsêkia lač, “Ară anei diih pioh leh diih pô kơ Yêhôwa; hriê giăm bĕ, ba mnơ̆ng ngă yang leh anăn mnơ̆ng myơr bi mni kơ sang Yêhôwa.” Leh anăn phung bi kƀĭn ba mnơ̆ng ngă yang leh anăn mnơ̆ng myơr bi mni; leh anăn jih jang phung mâo ai tiê čiăng djă ba mnơ̆ng myơr čuh.
Ênoh yap mnơ̆ng myơr čuh phung bi kƀĭn djă ba leh mâo kjuh pluh drei êmô knô, sa êtuh drei biăp knô, leh anăn dua êtuh drei êđai biăp; jih jang mnơ̆ng anăn pioh kơ mnơ̆ng myơr čuh kơ Yêhôwa.
Ênoh yap mnơ̆ng myơr pioh brei mâo năm êtuh drei êmô knô leh anăn tlâo êbâo drei biăp.
Ƀiădah phung khua ngă yang jing ƀiă đei, amâo dưi lôk klĭt jih jang mnơ̆ng myơr čuh ôh, snăn tơl phung khua ngă yang mkăn bi doh leh diñu pô, phung ayŏng adei diñu phung Lêwi đru bruă diñu, tơl bruă bi leh jih — kyuadah phung Lêwi mâo ai tiê kpă hĭn kơ phung khua ngă yang hlăm klei bi doh diñu pô.
Êbeh kơ ênoh lu mnơ̆ng myơr čuh mâo msĕ mơh prăi mơ̆ng mnơ̆ng myơr kơ klei êđăp ênang, leh anăn mâo mnơ̆ng myơr mnăm tuh kơ mnơ̆ng myơr čuh. Msĕ snăn arăng lŏ mkŏ mjing bruă sang Yêhôwa.
Y-Hêsêkia leh anăn jih jang phung ƀuôn sang hơ̆k mơak kyua klei Aê Diê ngă leh kơ phung ƀuôn sang; kyuadah klei anăn truh djăl.
Y-Salômôn dơ̆ng mdơ̆ng sang Yêhôwa hlăm ƀuôn Yêrusalem ti čư̆ Môriah, anôk Yêhôwa bi êdah leh kơ Y-Đawit ama ñu, ti anôk Y-Đawit ktrâo leh, anôk prah mdiê Y-Ôrnan mnuih Jêbus.
Ñu dơ̆ng mdơ̆ng hlăm hruê tal dua mlan tal dua hlăm thŭn tal pă ñu kiă kriê.
Anei klei Y-Salômôn mkă kơ klei mdơ̆ng sang Aê Diê: dơ̆ng gơ̆ tui si heh ênuk hđăp mâo năm pluh heh, leh anăn găn gơ̆ mâo dua pluh heh.
Adring ti anăp êtung sang mâo dua pluh heh dơ̆ng gơ̆, mdơr hŏng găn sang; leh anăn ti dlông gơ̆ mâo sa êtuh dua pluh heh. Ñu luôm ti lam gơ̆ hŏng mah doh.
Ñu păng êtung hŏng kyâo čiprơ, leh anăn luôm gơ̆ hŏng mah doh, leh anăn ngă rup ana boh đung leh anăn klei săng đai ti gơ̆.
Ñu mprăp sang mƀlir hŏng lu boh tâo yuôm. Mah jing mah mơ̆ng čar Parwam.
Snăn ñu luôm sang hŏng mah — êda ñu, adring ñu, mtih, leh anăn ƀăng bhă; leh anăn ñu kač rup čêrubim ti mtih.
Ñu mkra anôk Doh Jăk Hĭn; dơ̆ng gơ̆ mđơr hŏng găn sang mâo dua pluh heh; leh anăn găn gơ̆ mâo dua pluh heh; ñu êpih.
Boh ktrŏ msei kđĭn mâo sa sêkel kơ grăp êma pluh sêkel mah. Leh anăn ñu luôm adŭ ti dlông hŏng mah.
Hlăm anôk Doh Jăk Hĭn ñu ngă dua rup čêrubim hŏng kyâo leh anăn luôm digơ̆ hŏng mah.
Siap dua rup čêrubim mblang leh mâo dua pluh heh: sa pŏk siap sa čô čêrubim mâo êma heh sô̆ hŏng mtih sang, leh anăn siap mkăn mâo êma heh sô̆ hŏng siap čêrubim mkăn.
Sa pŏk siap čêrubim tal dua mâo êma heh sô̆ hŏng mtih sang, leh anăn siap mkăn msĕ mơh êma heh sô̆ hŏng čêrubim tal sa.
Siap phung čêrubim anăn mblang dua pluh heh; čêrubim anăn dôk dơ̆ng, ƀô̆ phă êtung.
Leh anăn ñu ngă čhiăm păng hŏng čhiăm piơk leh anăn hrah jŭ, leh anăn hrah huč hŏng kbuă điêt aruăt, leh anăn đêč rup čêrubim ti čhiăm anăn.
Ti anăp sang ñu ngă dua ƀĕ kmeh boh dlông tlâo pluh êma heh, ti kŏ mâo êma heh kơ grăp ƀĕ kmeh.
Ñu ngă klei săng đai msĕ si sa aruăt añŭ leh anăn dưm dŏ anăn ti kŏ kmeh; leh anăn ñu ngă sa êtuh boh pomgranat leh anăn dưm dŏ anăn ti klei săng đai.
Ñu mdơ̆ng kmeh anăn ti anăp sang yang, sa ƀĕ tĭng dhŭng, sa ƀĕ mkăn tĭng dưr; kmeh tĭng dhŭng ñu pia Jakin, leh anăn kmeh tĭng dưr ñu pia Bôas.
Y-Hêsêkia mơĭt asăp blŭ kơ jih jang phung Israel leh anăn phung Yuđa, msĕ mơh čih hră kơ phung Êphraim leh anăn phung Manasê, čiăng kơ digơ̆ srăng hriê kơ sang Yêhôwa ti ƀuôn Yêrusalem čiăng hdơr mpŭ kơ knăm Klei Găn kơ Yêhôwa Aê Diê Israel.
Kyuadah mtao leh anăn phung khua leh anăn jih jang phung bi kƀĭn hlăm ƀuôn Yêrusalem bi trông čhai leh čiăng hdơr mpŭ kơ knăm Klei Găn hlăm mlan tal dua —
kyuadah diñu amâo dưi ôh hdơr mpŭ kơ klei anăn djŏ hruê Klei Găn kyuadah ka ênŭm ôh phung khua ngă yang bi doh diñu pô, kăn phung ƀuôn sang bi kƀĭn leh hlăm ƀuôn Yêrusalem rei —
leh anăn hdră anăn mtao leh anăn jih jang phung bi kƀĭn mĭn jing djŏ.
Snăn diñu mtă čiăng ngă sa klei hưn tar ƀar čar Israel, mơ̆ng ƀuôn Bêr-Sêba truh kơ ƀuôn Dan, čiăng kơ phung ƀuôn sang hriê leh anăn hdơr mpŭ knăm Klei Găn kơ Yêhôwa Aê Diê phung Israel ti ƀuôn Yêrusalem; kyuadah lu diñu amâo hdơr mpŭ ôh tui si klei mtă leh.
Snăn phung hiu hưn tar ƀar čar Israel leh anăn čar Yuđa ba hră mtao leh anăn phung khua ñu, tui si mtao mtă leh, lač, “Ơ phung ƀuôn sang Israel, lŏ wĭt bĕ kơ Yêhôwa, Aê Diê Y-Abraham, Y-Isăk, leh anăn Y-Israel, čiăng kơ Yêhôwa dưi lŏ wir phă phung diih ăt dôk tlaih leh mơ̆ng kngan phung mtao Asiri.
Đăm jing msĕ si phung aê leh anăn phung ayŏng adei diih ôh, diñu amâo dôk sĭt suôr ôh hŏng Yêhôwa Aê Diê phung aê diñu, kyuanăn Yêhôwa bi rai diñu leh tui si diih ƀuh.
Đăm jing khăng kŏ msĕ si phung aê diih ôh, ƀiădah yơr bĕ diih pô kơ Yêhôwa, leh anăn hriê kơ anôk doh jăk ñu, anôk ñu bi doh pioh brei leh hlŏng lar, leh anăn mă bruă bĕ kơ Yêhôwa Aê Diê diih, čiăng kơ klei ñu ngêñ hlơr dưi weh đuĕ mơ̆ng diih.
Kyuadah tơdah diih lŏ wĭt kơ Yêhôwa, phung ayŏng adei diih leh anăn phung anak diih srăng mâo klei pap mơ̆ng phung mă diñu jing mnă, leh anăn lŏ wĭt kơ čar anei. Kyuadah Yêhôwa Aê Diê diih jing jăk leh anăn thâo pap, leh anăn ñu amâo srăng wir ƀô̆ ñu mơ̆ng diih ôh, tơdah diih lŏ wĭt kơ ñu.”
Snăn phung ba hră nao mơ̆ng ƀuôn anei kơ ƀuôn mkăn găn čar Êphraim leh anăn čar Manasê, kbưi tơl truh ti čar Sabulôn; ƀiădah phung anăn tlao djă djik djak leh anăn mưč kơ digơ̆.
Knŏng ƀiă phung Aser, phung Manasê, leh anăn phung Sabulôn bi luă gŭ diñu pô leh anăn hriê ti ƀuôn Yêrusalem.
Msĕ mơh kngan Aê Diê yơr kơ phung Yuđa čiăng brei kơ diñu mâo sa ai čiăng ngă klei mtao leh anăn phung khua mtă leh tui si klei Yêhôwa blŭ.
Lu mnuih ƀuôn sang truh mđrăm mbĭt hlăm ƀuôn Yêrusalem jing sa phung bi kƀĭn prŏng čiăng hdơr mpŭ kơ knăm Klei Ƀơ̆ng Kpŭng Amâo Mâo Kpei hlăm mlan tal dua.
Diñu dơ̆ng mă bruă leh anăn hwiê hĕ knưl arăng mdơ̆ng kơ yang mkăn hlăm ƀuôn Yêrusalem, leh anăn jih jang knưl čuh mnơ̆ng ƀâo mngưi diñu mă mđuĕ leh anăn hwiê hlăm tlung Sêdrôn.
Diñu bi mdjiê biăp Klei Găn ti hruê pluh pă mlan tal dua. Phung khua ngă yang leh anăn phung Lêwi mâo klei hêñ, snăn diñu bi doh diñu pô, leh anăn ba mnơ̆ng myơr čuh hlăm sang Yêhôwa.
Diñu djă bruă arăng jao leh kơ diñu tui si klei bhiăn Y-Môis mnuih Aê Diê; phung khua ngă yang tuh êrah diñu mă tŭ leh mơ̆ng kngan phung Lêwi.
Kyuadah mâo lu mnuih hlăm phung bi kƀĭn amâo mâo bi doh diñu pô ôh, kyuanăn phung Lêwi bi mdjiê êđai biăp Klei Găn kơ grăp čô ka doh ôh, čiăng pioh brei gơ̆ kơ Yêhôwa.
Kyuadah mâo lu mnuih ƀuôn sang, lu diñu mơ̆ng phung Êphraim, phung Manasê, phung Isakar, leh anăn phung Sabulôn ka bi doh diñu pô ôh, ƀiădah ăt diñu ƀơ̆ng Klei Găn mdê hŏng klei mtă leh. Kyuadah Y-Hêsêkia wah lač leh kơ diñu, lač, “Akâo kơ Yêhôwa pô jăk pap brei kơ grăp čô
hlei pô čuăn ai tiê čiăng duah Aê Diê, Yêhôwa Aê Diê kơ phung aê diñu, wăt tơdah amâo djŏ ôh tui si klei bhiăn kơ adŭ doh jăk.”
Yêhôwa hmư̆ klei Y-Hêsêkia wah lač, leh anăn bi hlao phung ƀuôn sang.
Phung ƀuôn sang Israel hriê kơ ƀuôn Yêrusalem hdơr mpŭ knăm Klei Ƀơ̆ng Kpŭng Amâo Mâo Kpei êjai kjuh hruê hŏng klei hơ̆k mơak êdimima. Phung Lêwi leh anăn phung khua ngă yang bi mni kơ Yêhôwa grăp hruê, mmuñ kơ Yêhôwa hŏng jih ai ktang diñu.
Y-Hêsêkia blŭ klei bi mđĭ ai kơ jih jang phung Lêwi bi êdah klei knhâo hlăm bruă kơ Yêhôwa. Snăn phung ƀuôn sang ƀơ̆ng huă kơ klei bi hdơr anăn êjai kjuh hruê, myơr mnơ̆ng kơ klei êđăp ênang leh anăn myơr mnơ̆ng bi mni kơ Yêhôwa Aê Diê phung aê diñu.
Jih jang phung bi kƀĭn tŭ sa ai čiăng hdơr mpŭ hruê knăm lŏ đăng kjuh hruê mkăn; snăn diñu lŏ hdơr mpŭ êjai kjuh hruê mkăn hŏng klei hơ̆k mơak.
Kyuadah Y-Hêsêkia mtao Yuđa brei kơ phung bi kƀĭn sa êbâo drei êmô knô leh anăn kjuh êbâo drei biăp pioh kơ mnơ̆ng myơr, leh anăn phung khua brei kơ phung bi kƀĭn sa êbâo drei êmô knô leh anăn pluh êbâo drei biăp. Leh anăn lu snăk phung khua ngă yang bi doh diñu pô.
Jih jang phung bi kƀĭn Yuđa leh anăn phung khua ngă yang leh anăn phung Lêwi, leh anăn jih jang phung Israel hriê bi kƀĭn, leh anăn phung dôk jưh bhiâo hriê leh mơ̆ng čar Israel, leh anăn phung dôk jưh bhiâo hlăm čar Yuđa hơ̆k mơak.
Snăn mâo klei hơ̆k mơak êdimima hlăm ƀuôn Yêrusalem kyuadah mơ̆ng ênuk Mtao Salômôn anak êkei Y-Đawit mtao Israel amâo tuôm mâo klei msĕ snăn ôh hlăm ƀuôn Yêrusalem.
Phung khua ngă yang leh anăn phung Lêwi kgŭ dơ̆ng hơêč hmưi kơ phung ƀuôn sang. Aê Diê hmư̆ asăp diñu, leh anăn klei diñu wah lač truh kơ anôk doh jăk Yêhôwa hlăm adiê.
Tơdah jih klei anăn ruê̆ leh, jih jang phung Israel hriê leh kơ ƀuôn Yêrusalem kbiă nao kơ ƀuôn hlăm čar Yuđa, bi mčah hĕ gơ̆ng kŭt rup yang, druôm hĕ phung rup yang Asêra, leh anăn bi klưh hĕ anôk dlông wăt knưl tar ƀar čar Yuđa, čar Benjamin, čar Êphraim, leh anăn čar Manasê tơl diñu bi rai jih dŏ anăn. Leh klei anăn jih jang phung ƀuôn sang Israel lŏ wĭt kơ ƀuôn diñu pô, grăp čô kơ anôk lăn ñu.
Y-Hêsêkia lŏ bi mbha lu êpul phung khua ngă yang leh anăn phung Lêwi, grăp êpul tui si bruă diñu, phung khua ngă yang leh anăn phung Lêwi kơ bruă mnơ̆ng myơr čuh leh anăn mnơ̆ng myơr kơ klei êđăp ênang, čiăng mă bruă hlăm ƀăng jang anôk wăl Yêhôwa, čiăng myơr klei bi mni leh anăn klei hơêč hmưi.
Mnơ̆ng mtao pô myơr mơ̆ng dŏ ñu pô pioh kơ mnơ̆ng myơr čuh mâo: mnơ̆ng myơr čuh kơ aguah leh anăn tlam, mnơ̆ng myơr čuh kơ hruê sabat, kơ hruê mlan mrâo ƀlĕ, leh anăn kơ hruê knăm bi kčah leh, tui si arăng čih leh hlăm hdruôm hră klei bhiăn Yêhôwa.
Ñu lŏ mtă kơ phung ƀuôn sang dôk hlăm ƀuôn Yêrusalem brei myơr kdrêč djŏ kơ phung khua ngă yang leh anăn kơ phung Lêwi, čiăng kơ digơ̆ dưi jao kluôm digơ̆ pô kơ klei bhiăn Yêhôwa.
Tơdah leh arăng hưn klei mtă tar ƀar, phung ƀuôn sang Israel myơr hŏng klei êbeh dlai boh hlâo hlang mơ̆ng mdiê, kpiê mrâo, êa boh ôliwơ, êa hnuê, leh anăn jih jang boh mơ̆ng hma; leh anăn diñu ba hŏng klei êbeh dlai dŏ sa kdrêč hlăm pluh mơ̆ng djăp mta mnơ̆ng.
Phung ƀuôn sang Israel leh anăn Yuđa dôk hlăm ƀuôn čar Yuđa msĕ mơh ba dŏ sa kdrêč hlăm pluh êmô leh anăn biăp, leh anăn myơr mnơ̆ng diñu pioh leh kơ Yêhôwa Aê Diê diñu, leh anăn mkăm dŏ myơr anăn.
Hlăm mlan tal tlâo diñu dơ̆ng ba mkăm mnơ̆ng myơr mbĭt, leh anăn bi ruê̆ hlăm mlan tal kjuh.
Tơdah Y-Hêsêkia leh anăn phung khua hriê dlăng leh anăn ƀuh lu kăm dŏ myơr, diñu bi mni kơ Yêhôwa leh anăn kơ phung ƀuôn sang ñu Israel.
Y-Hêsêkia êmuh kơ phung khua ngă yang leh anăn kơ phung Lêwi kyua lu kăm mnơ̆ng myơr anăn.
Y-Asaria khua ngă yang prŏng, sa čô mơ̆ng sang Y-Sadôk, lŏ wĭt lač kơ ñu, “Mơ̆ng hruê diñu dơ̆ng ba mnơ̆ng myơr hlăm sang yang Yêhôwa, hmei ƀơ̆ng huă mâo djăp leh anăn mâo lu dŏ êbeh; kyuadah Yêhôwa brei leh klei jăk jĭn kơ phung ƀuôn sang ñu, snăn yơh hmei mâo lu mnơ̆ng anei ăt dôk.”
Y-Hêsêkia mtă kơ diñu brei mkra adŭ pioh mnơ̆ng hlăm sang yang Yêhôwa; leh anăn diñu mkra mơh.
Hŏng klei sĭt suôr diñu ba mnơ̆ng myơr, dŏ sa kdrêč hlăm pluh, mnơ̆ng pioh brei kơ Yêhôwa. Khua kiă kriê mnơ̆ng anăn jing Y-Kênania sa čô Lêwi, mbĭt hŏng Y-Simei adei ñu jing kơiăng pô đru;
êjai Y-Jêhiêl, Y-Asasia, Y-Nahat, Y-Asahel, Y-Jêrimôt, Y-Jôsabat, Y-Êliêl, Y-Ismakia, Y-Mahat, leh anăn Y-Bênaya jing phung kiă kriê ti gŭ Y-Kênania leh anăn Y-Simei adei ñu, tui si klei Mtao Hêsêkia leh anăn Y-Asaria khua kiă kriê sang yang Aê Diê mdưm leh.
Y-Kôrê anak êkei Y-Imna sa čô Lêwi, pô kiă ƀăng jang ngŏ, jing pô kiă mnơ̆ng myơr kơ Aê Diê hŏng klei čŏng čiăng, čiăng bi mbha mnơ̆ng arăng myơr pioh leh kơ Yêhôwa leh anăn mnơ̆ng myơr doh jăk hĭn.
Y-Êđen, Y-Miniamin, Y-Jêsua, Y-Sêmaya, Y-Amaria, leh anăn Y-Sêkania hŏng klei sĭt suôr đru Y-Kôrê hlăm jih jang ƀuôn phung khua ngă yang, čiăng bi mbha kdrêč kơ phung ayŏng adei diñu, kơ phung mduôn leh anăn kơ phung hlăk ai msĕ, tui si êpul diñu,
wăt kơ phung arăng amâo čih anăn ôh hlăm hră găp djuê, phung êkei mơ̆ng tlâo thŭn kơ dlông, jih jang phung mŭt sang yang Yêhôwa tui si bruă grăp hruê, kơ bruă diñu tui si êpul diñu.
Bi mbha msĕ mơh kơ phung khua ngă yang tui si sang ama diñu; kơ phung Lêwi mơ̆ng dua pluh thŭn kơ dlông tui si bruă diñu, tui si êpul diñu.
Phung anei arăng čih leh anăn diñu mbĭt hŏng jih jang phung anak điêt diñu, mô̆ diñu, phung anak êkei diñu, leh anăn phung anak mniê diñu, ênŭm jih; kyuadah diñu dôk sĭt suôr kiă kriê diñu pô doh jăk năng kơ bruă jao leh.
Bi kơ phung anak êkei Y-Arôn, phung khua ngă yang dôk hlăm lăn pioh kơ phung khua ngă yang hlăm ƀuôn diñu, mâo phung êkei hlăm lu boh ƀuôn arăng čih anăn diñu jao bruă pioh bi mbha kdrêč djŏ kơ grăp čô êkei hlăm phung khua ngă yang leh anăn kơ grăp čô hlăm phung Lêwi mâo anăn čih leh.
Snăn yơh bruă Y-Hêsêkia ngă tar ƀar čar Yuđa; ñu ngă klei jăk leh anăn djŏ hŏng klei sĭt suôr ti anăp Yêhôwa Aê Diê ñu.
Jih jang bruă ñu mkŏ mjing hlăm bruă sang Aê Diê leh anăn djŏ hŏng klei bhiăn leh anăn klei mtă tui duah Aê Diê ñu, ñu ngă hŏng jih ai tiê ñu, leh anăn ñu čăt đĭ.
Leh ruê̆ jih klei anăn leh anăn jih bruă sĭt suôr Y-Hêsêkia ngă, Y-Sênakêrip mtao Asiri hriê mŭt čar Yuđa leh anăn wang čiăng bi blah hŏng ƀuôn mâo kđông kahan, mĭndah mă ƀuôn anăn kơ ñu pô.
Tơdah Y-Hêsêkia ƀuh Y-Sênakêrip hriê leh čiăng bi blah hŏng ƀuôn Yêrusalem,
ñu bi trông čhai hŏng phung khua leh anăn hŏng phung khua kahan jhŏng ktang ñu čiăng ƀư̆ hĕ akŏ êa dôk ti êngao ƀuôn; leh anăn digơ̆ đru ñu mơh.
Lu mnuih bi kƀĭn leh anăn diñu ƀư̆ jih jang akŏ êa leh anăn hnoh êa đoh hlăm čar, lač, “Si phung mtao Asiri srăng hriê leh anăn ƀuh lu êa?”
Y-Hêsêkia čuăn ngă bruă lŏ mdơ̆ng mnư̆ klưh leh, leh anăn mdơ̆ng sang tum ti dlông gơ̆, leh anăn ti êngao ñu mdơ̆ng mnư̆ mkăn; leh anăn ñu bi kjăp Milô hlăm ƀuôn Y-Đawit. Ñu ngă msĕ mơh lu êbeh mnơ̆ng bi blah leh anăn khil.
Ñu mdưm phung khua kahan kiă kriê phung ƀuôn sang, leh anăn bi kƀĭn digơ̆ mbĭt hŏng ñu hlăm wăl ti ƀăng jang ƀuôn leh anăn blŭ klei bi mđĭ ai kơ digơ̆, lač,
“Jing ktang bĕ leh anăn dôk jhŏng. Đăm huĭ amâodah êdu ai ôh ti anăp mtao Asiri leh anăn jih jang phung kahan lu mbĭt hŏng ñu; kyuadah mâo sa čô pô mbĭt hŏng drei jing prŏng hĭn kơ pô dôk mbĭt hŏng ñu.
Ñu mâo sa ƀĕ kngan mnuih; ƀiădah drei mâo Yêhôwa Aê Diê drei čiăng đru bi blah brei kơ drei.” Phung ƀuôn sang mđĭ ai kyua klei Y-Hêsêkia mtao Yuđa blŭ.
Leh klei anăn, êjai Y-Sênakêrip mtao Asiri dôk wang ƀuôn Lakis mbĭt hŏng jih jang phung kahan ñu, tiŏ nao phung dĭng buăl ñu kơ ƀuôn Yêrusalem kơ Y-Hêsêkia mtao Yuđa leh anăn kơ jih jang phung ƀuôn sang Yuđa dôk hlăm ƀuôn Yêrusalem, lač,
“Snei Y-Sênakêrip mtao Asiri lač, ‘Kơ ya mnơ̆ng diih knang tơl diih bi kdơ̆ng hŏng klei arăng wang čiăng ngă kơ ƀuôn Yêrusalem?
Amâo djŏ hĕ Y-Hêsêkia mplư diih, čiăng kơ ñu dưi brei diih djiê hŏng klei ư̆ êpa leh anăn mhao tơdah ñu hưn kơ diih, “Yêhôwa Aê Diê drei srăng bi mtlaih drei mơ̆ng kngan mtao Asiri”?
Amâo djŏ hĕ Y-Hêsêkia anei mơh mă hwiê leh anôk dlông leh anăn knưl Yêhôwa, leh anăn mtă leh kơ phung Yuđa leh anăn phung ƀuôn Yêrusalem, “Diih srăng kkuh mpŭ ti anăp sa boh knưl, leh anăn knŏng ti dlông knưl anăn diih srăng čuh mnơ̆ng diih ngă yang”?
Diih amâo thâo hĕ klei kâo leh anăn phung aê kâo ngă leh kơ jih jang phung ƀuôn sang hlăm čar mkăn? Yang phung găp djuê čar anăn mâo klei dưi bi mtlaih čar digơ̆ mơ̆ng kngan kâo mơ̆?
Hlei yang hlăm jih jang phung yang phung găp djuê anăn phung aê kâo bi rai leh mâo klei dưi bi mtlaih phung ƀuôn sang ñu mơ̆ng kngan kâo? Snăn si Aê Diê diih dưi bi mtlaih diih mơ̆ng kngan kâo?
Snăn ară anei đăm brei Y-Hêsêkia mplư amâodah atăt diih hlăm klei čhuai msĕ snei, leh anăn đăm đăo klei ñu ôh, kyuadah amâo mâo sa čô yang hlăm jih jang găp djuê mnuih amâodah ƀuôn ala mtao dưi bi mtlaih phung ƀuôn sang ñu mơ̆ng kngan kâo amâodah mơ̆ng kngan phung aê kâo. Ƀai hĭn Aê Diê diih amâo dưi bi mtlaih diih mơ̆ng kngan kâo ôh.’ ”
Phung dĭng buăl Y-Sênakêrip ăt lŏ blŭ lu klei mkăn bi kdơ̆ng hŏng Yêhôwa Aê Diê leh anăn bi kdơ̆ng hŏng dĭng buăl gơ̆ Y-Hêsêkia.
Ñu čih hră mưč kơ Yêhôwa Aê Diê Israel leh anăn blŭ bi kdơ̆ng hŏng gơ̆, êjai lač, “Msĕ si phung yang phung găp djuê čar mkăn amâo dưi bi mtlaih phung ƀuôn sang digơ̆ mơ̆ng kngan kâo ôh, msĕ mơh Aê Diê Y-Hêsêkia amâo dưi bi mtlaih ôh phung ƀuôn sang ñu mơ̆ng kngan kâo.”
Diñu ur driâo klei anăn hŏng asăp kraih ktang hlăm klei blŭ Yuđa kơ phung ƀuôn sang ƀuôn Yêrusalem dôk ti dlông mnư̆, čiăng bi krưp leh anăn bi huĭ digơ̆, čiăng kơ diñu dưi mă ƀuôn.
Diñu blŭ djŏ kơ Aê Diê ƀuôn Yêrusalem msĕ si diñu blŭ djŏ kơ phung yang phung ƀuôn sang ti lăn ala, jing bruă kngan mnuih ngă.
Mtao Hêsêkia leh anăn khua pô hưn êlâo Y-Êsai, anak êkei Y-Amôt, wah lač kyua klei anăn leh anăn ur krao kơ adiê.
Yêhôwa tiŏ nao sa čô dĭng buăl jăk bi mdjiê hĕ jih jang phung kahan jhŏng ktang leh anăn phung khua kahan leh anăn phung khua mkăn hlăm kđông mtao Asiri. Snăn ñu lŏ wĭt hŏng ƀô̆ mta hêñ kơ čar ñu pô. Tơdah ñu mŭt hlăm sang yang ñu, đa đa hlăm phung anak êkei ñu pô koh bi mdjiê ñu hŏng đao gưm.
Msĕ snăn Yêhôwa bi mtlaih Y-Hêsêkia leh anăn phung dôk hlăm ƀuôn Yêrusalem mơ̆ng kngan Y-Sênakêrip mtao Asiri leh anăn mơ̆ng kngan jih jang phung roh ñu; leh anăn Yêhôwa brei kơ diñu klei mdei jŭm dar.
Lu mnuih ba mnơ̆ng myơr kơ Yêhôwa kơ ƀuôn Yêrusalem leh anăn mnơ̆ng yuôm kơ Y-Hêsêkia mtao Yuđa, snăn mơ̆ng ênuk anăn kơ anăp, ñu mâo klei mpŭ ti anăp ală jih jang găp djuê mnuih.
Hlăm ênuk anăn Y-Hêsêkia mâo klei ruă tơl giăm djiê. Ñu wah lač kơ Yêhôwa; leh anăn Yêhôwa lŏ wĭt lač kơ ñu, leh anăn brei kơ ñu sa klei bi knăl.
Ƀiădah Y-Hêsêkia amâo bi wĭt klei djŏ kơ Yêhôwa tui si klei jăk Yêhôwa ngă leh kơ ñu, kyuadah ai tiê ñu jing mgao. Kyuanăn klei ngêñ truh kơ ñu, kơ phung Yuđa leh anăn kơ phung ƀuôn Yêrusalem.
Ti knhal tuč, Y-Hêsêkia bi luă gŭ ñu pô kyua klei mgao ai tiê ñu, ñu leh anăn phung dôk hlăm ƀuôn Yêrusalem, snăn klei Yêhôwa ngêñ amâo truh kơ diñu ôh hlăm ênuk Y-Hêsêkia.
Y-Hêsêkia mâo klei mdrŏng leh anăn klei mpŭ prŏng snăk; ñu mdơ̆ng kơ ñu pô adŭ pioh prăk, mah, boh tâo yuôm, êa ƀâo mngưi, khil, leh anăn kơ djăp mta čhiên mngan yuôm;
ñu ngă msĕ mơh hjiê pioh mdiê, kpiê, êa boh ôliwơ, war pioh krư̆ djăp mta mnơ̆ng rông, leh anăn war biăp.
Msĕ mơh ñu mdơ̆ng lu boh ƀuôn prŏng kơ ñu pô, leh anăn ñu mâo lu snăk biăp leh anăn êmô, kyuadah Aê Diê brei leh kơ ñu ngăn dŏ lu snăk.
Y-Hêsêkia anei mơh ƀư̆ hnoh êa Gihôn leh anăn mđoh gơ̆ trŭn tĭng nah yŭ ƀuôn Y-Đawit. Y-Hêsêkia čăt đĭ hlăm jih jang bruă ñu ngă.
Kyuanăn, tơdah phung dĭng ktang mơ̆ng phung khua čar Ƀaƀilôn arăng tiŏ nao leh kơ ñu čiăng êmuh kơ klei bi knăl ñu ngă leh hlăm čar, Aê Diê lui tha ñu, čiăng lông dlăng ñu leh anăn čiăng thâo jih jang klei hlăm ai tiê ñu.
Bruă mkăn Y-Hêsêkia ngă leh anăn klei ñu ngă jăk, nĕ anei arăng čih hlăm hdruôm hră khua pô hưn êlâo Y-Êsai anak êkei Y-Amôt bi ƀuh, leh anăn hlăm hdruôm hră Phung Mtao Yuđa leh anăn Israel.
Y-Hêsêkia nao dôk mbĭt hŏng phung aê ñu, leh anăn arăng dơr ñu ti anôk đĭ kơ msat phung anak êkei Y-Đawit. Jih jang phung Yuđa leh anăn phung dôk hlăm ƀuôn Yêrusalem mpŭ kơ ñu ti hruê ñu djiê. Y-Manasê anak êkei ñu kiă kriê čuê ñu.
Y-Manasê mâo pluh dua thŭn tơdah ñu dơ̆ng jing mtao, leh anăn ñu kiă kriê êma pluh êma thŭn hlăm ƀuôn Yêrusalem.
Ñu ngă klei jhat ti anăp ală Yêhôwa tui si klei jhat Yêhôwa bi êmut phung găp djuê mkăn ngă, phung anăn Yêhôwa suôt leh mơ̆ng anăp phung ƀuôn sang Israel.
Ñu lŏ mdơ̆ng anôk dlông ama ñu Y-Hêsêkia bi klưh leh, ñu mdơ̆ng knưl kơ yang Baal leh anăn ngă rup yang Asêra, kkuh mpŭ kơ jih jang phung hlăm adiê, leh anăn mă bruă kơ phung anăn.
Ñu mdơ̆ng lu boh knưl hlăm sang yang Yêhôwa sang anăn Yêhôwa lač leh, “Hlăm ƀuôn Yêrusalem Anăn kâo srăng dôk nanao hlŏng lar.”
Ñu mdơ̆ng knưl kơ jih jang phung kahan lăm adiê hlăm dua anôk wăl sang Yêhôwa.
Ñu čuh phung anak êkei ñu jing mnơ̆ng myơr hlăm tlung anak êkei Y-Hinôm, ksiêm mnơ̆ng čiăng hưn êlâo, ngă klei mdian, ngă bruă mjâo, leh anăn duah phung blŭ hrăm hŏng phung mnuih djiê, leh anăn phung mdian. Ñu ngă lu klei jhat ti anăp ală Yêhôwa bi mčhur ai ngêñ gơ̆.
Rup yang krah ñu ngă leh ñu dưm hlăm sang yang Aê Diê, kơ sang anăn Aê Diê lač leh kơ Y-Đawit leh anăn kơ Y-Salômôn anak êkei ñu, “Hlăm sang anei leh anăn hlăm ƀuôn Yêrusalem anôk kâo ruah leh mơ̆ng jih jang găp djuê Israel, kâo srăng dưm Anăn kâo nanao hlŏng lar;
kâo amâo srăng suê̆ hĕ ôh jơ̆ng phung Israel mơ̆ng lăn čar kâo brei leh kơ phung aê diñu, tơdah diñu răng čiăng ngă jih jang klei kâo mtă leh kơ diñu, jih jang klei bhiăn, klei mtă, leh anăn klei mtrŭn kâo brei leh kơ Y-Môis.”
Ƀiădah Y-Manasê atăt leh phung Yuđa leh anăn phung dôk hlăm ƀuôn Yêrusalem hlăm klei čhuai, čiăng kơ diñu ngă klei jhat lu hĭn kơ phung găp djuê Yêhôwa bi rai leh ti anăp phung ƀuôn sang Israel.
Yêhôwa blŭ kơ Y-Manasê leh anăn kơ phung ƀuôn sang ñu, ƀiădah diñu amâo uêñ ôh.
Kyuanăn Yêhôwa atăt phung khua kahan mtao Asiri nao wang blah diñu, phung anăn mă Y-Manasê jing mnă, tuăk ñu ti adŭng hŏng knuăk, kă ñu hŏng klei săng đai kông leh anăn đoh ba ñu kơ ƀuôn Ƀaƀilôn.
Tơdah ñu dôk hlăm klei knap mñai, ñu kwưh kơ Yêhôwa Aê Diê ñu pap brei, leh anăn bi luă gŭ ñu pô êdimima ti anăp Aê Diê kơ phung aê ñu.
Ñu wah lač kơ Aê Diê, Aê Diê tŭ klei ñu kwưh, hmư̆ klei ñu akâo leh anăn atăt ñu wĭt kơ ƀuôn Yêrusalem, brei ñu lŏ jing mtao. Hlăk anăn, Y-Manasê thâo kral kơ Yêhôwa jing Aê Diê.
Leh klei anăn ñu mdơ̆ng mnư̆ ti êngao kơ ƀuôn Y-Đawit nah yŭ ƀuôn Gihôn hlăm tlung truh kơ anôk mŭt Ƀăng Jang Kan, hlŏng truh kơ Ôphel, leh anăn ngă mnư̆ anăn dlông snăk; msĕ mơh ñu dưm phung khua kahan hlăm jih ƀuôn mâo kđông kahan hlăm čar Yuđa.
Ñu mă hwiê hĕ phung yang tue leh anăn rup yang mơ̆ng sang yang Yêhôwa, leh anăn jih jang knưl ñu ngă leh ti dlông čư̆ sang yang Yêhôwa leh anăn hlăm ƀuôn Yêrusalem, leh anăn ñu hwiê dŏ anăn ti êngao ƀuôn.
Msĕ mơh ñu lŏ mkra knưl Yêhôwa leh anăn čuh ti dlông gơ̆ mnơ̆ng ngă yang kơ klei êđăp ênang leh anăn klei bi mni; leh anăn ñu mtă kơ phung Yuđa brei mă bruă kơ Yêhôwa Aê Diê phung Israel.
Ƀiădah phung ƀuôn sang ăt ngă yang ti anôk dlông, ƀiădah knŏng kơ Yêhôwa Aê Diê diñu.
Bruă mkăn Y-Manasê ngă, klei ñu wah lač kơ Aê Diê ñu, leh anăn klei phung thâo bi ƀuh blŭ leh kơ ñu hlăm anăn Yêhôwa Aê Diê Israel, nĕ anei arăng čih leh hlăm hdruôm hră Yăl Dliê kơ Phung Mtao Israel.
Klei ñu wah lač, leh anăn klei Aê Diê tŭ klei ñu kwưh, leh anăn jih klei soh leh anăn klei ñu amâo dôk sĭt suôr ôh, anôk dlông ñu mdơ̆ng leh anăn mdơ̆ng phung rup yang Asêra leh anăn rup yang krah êlâo ñu bi luă gŭ ñu pô, nĕ anei arăng čih leh hlăm hdruôm hră Klei Yăl Dliê kơ Phung Thâo Bi Ƀuh.
Snăn Y-Manasê nao dôk mbĭt hŏng phung aê ñu, arăng dơr ñu hlăm sang mtao; leh anăn Y-Amôn anak êkei ñu jing mtao kiă kriê čuê ñu.
Y-Amôn mâo dua pluh dua thŭn tơdah ñu dơ̆ng jing mtao, leh anăn ñu kiă kriê dua thŭn hlăm ƀuôn Yêrusalem.
Ñu ngă klei jhat ti anăp ală Yêhôwa msĕ si Y-Manasê ama ñu ngă leh. Y-Amôn ngă yang kơ jih jang rup krah Y-Manasê ama ñu ngă leh, leh anăn mă bruă kơ rup yang anăn.
Ñu amâo luă gŭ ñu pô ôh ti anăp Yêhôwa msĕ si Y-Manasê ama ñu bi luă gŭ gơ̆ pô leh, ƀiădah Y-Amôn anei lŏ thiăm klei jing soh nanao.
Phung dĭng buăl ñu trông čhai ngă kơ ñu leh anăn bi mdjiê ñu hlăm sang mtao ñu pô.
Ƀiădah phung ƀuôn sang hlăm čar bi mdjiê jih jang phung trông čhai bi kdơ̆ng hŏng Mtao Amôn. Leh anăn phung ƀuôn sang hlăm čar brei Y-Jôsia anak êkei ñu jing mtao čuê ñu.
Y-Jôsia mâo sa păn thŭn tơdah ñu dơ̆ng jing mtao, leh anăn ñu kiă kriê tlâo pluh sa thŭn hlăm ƀuôn Yêrusalem.
Ñu ngă klei jăk ti anăp ală Yêhôwa, leh anăn êbat tui hlue êlan Y-Đawit aê ñu; ñu amâo weh tĭng kơ hnuă amâodah tĭng kơ điâo ôh.
Hlăm thŭn tal sa păn ñu kiă kriê, êjai ñu ăt jing sa čô hđeh êdam, ñu dơ̆ng duah Aê Diê Y-Đawit aê ñu, leh anăn hlăm thŭn tal pluh dua ñu dơ̆ng bi doh čar Yuđa leh anăn ƀuôn Yêrusalem kơ anôk dlông, kơ phung rup yang Asêra, kơ rup kač leh anăn rup tuh tia.
Arăng bi klưh jih jang knưl yang Baal ti anăp ñu; leh anăn ñu druôm hĕ knưl čuh mnơ̆ng ƀâo mngưi dôk ti dlông knưl yang Baal anăn; leh anăn ñu bi mčah đơ điêt phung rup yang Asêra, rup kač, leh anăn rup tuh tia; ñu bi ƀhĭ rup anăn leh anăn pruê bruih anăn ti dlông msat phung ngă yang kơ rup anăn.
Msĕ mơh ñu čuh klang phung khua ngă yang tue ti dlông knưl diñu, bi doh čar Yuđa leh anăn ƀuôn Yêrusalem.
Leh anăn hlăm ƀuôn krĭng Manasê, Êphraim, Simêôn, truh ti krĭng Naptali, anôk rai leh jŭm dar,
ñu bi klưh hĕ knưl, bi ƀhĭ phung rup yang Asêra+ leh anăn rup krah, druôm hĕ jih jang knưl čuh mnơ̆ng ƀâo mngưi tar ƀar jih čar Israel. Leh anăn ñu lŏ wĭt kơ ƀuôn Yêrusalem.
Hlăm thŭn tal pluh sa păn ñu kiă kriê, tơdah leh ñu bi doh čar leh anăn sang, ñu tiŏ nao Y-Saphan anak êkei Y-Asalia, leh anăn Y-Maseya khua ƀuôn, leh anăn Y-Jôa anak êkei Y-Jôača pô kăp čih pioh klei truh, brei digơ̆ lŏ mkra sang Yêhôwa Aê Diê ñu.
Digơ̆ nao kơ Y-Hilkia khua ngă yang prŏng leh anăn jao prăk arăng myơr leh kơ sang Aê Diê, prăk anăn phung Lêwi, phung kiă adring, mkăm pioh leh mơ̆ng phung Manasê leh anăn phung Êphraim leh anăn mơ̆ng jih jang phung Israel ăt dôk, mơ̆ng jih jang phung Yuđa, phung Benjamin, leh anăn mơ̆ng phung dôk hlăm ƀuôn Yêrusalem.
Diñu jao prăk anăn kơ phung mă bruă kiă kriê sang yang Yêhôwa; phung dôk mă bruă hlăm sang yang Yêhôwa brei prăk anăn čiăng mkra leh anăn lŏ bi mrâo sang yang.
Diñu brei prăk anăn kơ phung krah kmeh leh anăn kơ phung mdơ̆ng sang čiăng blei boh tâo kblang leh, leh anăn kyâo pioh ngă yông êda kơ sang, sang anăn phung mtao Yuđa lui brŭ rai leh.
Phung anăn mă bruă sĭt suôr. Arăng mdưm phung khua kiă kriê diñu mâo Y-Jahat leh anăn Y-Ôbadia jing phung Lêwi mơ̆ng phung anak êkei Y-Mêrari, leh anăn Y-Sakari leh anăn Y-Mêsulam mơ̆ng phung anak êkei Y-Kôhat. Phung Lêwi jih jang diñu mbruă hŏng mnơ̆ng kưt mmuñ,
jing khua kơ phung kkung mnơ̆ng ktrŏ leh anăn atăt gai jih jang phung mă bruă djăp mta; leh anăn đa đa phung Lêwi jing phung čih hră, phung khua, leh anăn phung kiă ƀăng jang.
Êjai diñu ba prăk arăng myơr leh kơ sang Yêhôwa, Y-Hilkia khua ngă yang ƀuh hdruôm hră klei bhiăn Yêhôwa Y-Môis brei leh.
Y-Hilkia lač kơ Y-Saphan khua čih hră, “Kâo ƀuh leh hdruôm hră klei bhiăn hlăm sang yang Yêhôwa;” leh anăn Y-Hilkia brei hdruôm hră anăn kơ Y-Saphan.
Y-Saphan ba hdruôm hră anăn kơ mtao, leh anăn hưn msĕ mơh kơ mtao, “Jih jang bruă arăng jao leh kơ phung dĭng buăl ih, diñu dôk ngă yơh.
Diñu mă ba leh prăk mâo leh hlăm sang yang Yêhôwa leh anăn jao prăk anăn kơ phung khua kiă kriê leh anăn phung mă bruă.”
Leh anăn Y-Saphan khua čih hră hưn kơ mtao, “Y-Hilkia khua ngă yang brei leh kơ kâo sa pŏk hdruôm hră.” Leh anăn Y-Saphan dlăng hdruôm hră anăn ti anăp mtao.
Tơdah mtao hmư̆ klei blŭ hlăm hdruôm hră klei bhiăn anăn, ñu hiêk čhiăm ao ñu.
Mtao mtă kơ Y-Hilkia, Y-Ahikam anak êkei Y-Saphan, Y-Apdon anak êkei Y-Mika, Y-Saphan khua čih hră, leh anăn Y-Asaya dĭng buăl mtao, lač,
“Nao êmuh bĕ kơ Yêhôwa kyua kâo leh anăn kyua phung ăt dôk hlăm čar Israel leh anăn hlăm čar Yuđa klei djŏ kơ klei blŭ hlăm hdruôm hră arăng lŏ ƀuh leh anei; kyuadah prŏng snăk klei Yêhôwa ngêñ tuh leh ti dlông drei, kyuadah phung aê drei amâo djă pioh ôh klei Yêhôwa blŭ, čiăng ngă tui si jih jang klei čih leh hlăm hdruôm hră anei.”
Snăn Y-Hilkia leh anăn phung mtao tiŏ nao leh nao kơ H'Hulda khua pô hưn êlâo mniê, mô̆ Y-Salum anak êkei Y-Tôkhat, čô Y-Hasra, pô kiă adŭ pioh čhiăm ao (mniê anăn dôk hlăm ƀuôn Yêrusalem hlăm kdrêč ƀuôn tal dua) leh anăn blŭ kơ ñu kơ klei hdruôm hră anăn.
Mniê anăn lač kơ diñu, “Snei Yêhôwa Aê Diê Israel lač, ‘Hưn kơ mnuih tiŏ nao ih kơ kâo,
Snei Yêhôwa lač, Nĕ anei kâo srăng bi truh klei jhat kơ anôk anei leh anăn kơ phung dôk hlăm anôk anei, jih jang klei tăm pah arăng čih leh hlăm hdruôm hră arăng dlăng leh ti anăp mtao Yuđa.
Kyuadah diñu lui wir leh kâo leh anăn čuh mnơ̆ng ƀâo mngưi kơ phung yang mkăn, čiăng mčhur ai ngêñ kâo hŏng jih bruă kngan diñu ngă, kyuanăn kâo srăng tuh klei kâo ngêñ kơ anôk anei leh anăn amâo srăng ram ôh.
Ƀiădah bi mtao Yuđa, pô tiŏ nao leh diih čiăng êmuh kơ Yêhôwa, snei brei diih lač kơ ñu, Snei Yêhôwa Aê Diê Israel lač, Bi kơ klei blŭ ih hmư̆ leh,
kyuadah ai tiê ih thâo kmhal leh anăn ih bi luă gŭ ih pô ti anăp Aê Diê tơdah ih hmư̆ klei ñu blŭ bi kdơ̆ng hŏng anôk anei leh anăn phung dôk hlăm anôk anei, leh anăn ih bi luă gŭ leh ih pô ti anăp kâo, leh anăn hiêk čhiăm ao ih leh anăn hia ti anăp kâo, kâo msĕ mơh hmư̆ leh klei ih, Yêhôwa lač.
Nĕ anei kâo srăng brei ih djiê nao dôk mbĭt hŏng phung aê ih, leh anăn arăng srăng dơr ih hlăm msat hŏng klei êđăp ênang, leh anăn ală ih amâo srăng ƀuh ôh jih jang klei jhat kâo srăng bi truh kơ anôk anei leh anăn kơ phung dôk hlăm anôk anei.’ ” Leh anăn diñu lŏ ba klei hưn anăn kơ mtao.
Mtao tiŏ nao arăng bi kƀĭn hĕ jih jang phung khua mduôn čar Yuđa leh anăn ƀuôn Yêrusalem.
Leh anăn mtao đĭ nao kơ sang yang Yêhôwa, mbĭt hŏng jih jang phung êkei čar Yuđa leh anăn jih jang phung dôk ti ƀuôn Yêrusalem, phung khua ngă yang leh anăn phung Lêwi, jih jang phung ƀuôn sang wăt prŏng wăt điêt; leh anăn ñu dlăng brei digơ̆ hmư̆ jih jang klei blŭ hlăm Hdruôm Hră Klei Bi Mguôp arăng ƀuh leh hlăm sang yang Yêhôwa.
Mtao dôk dơ̆ng hlăm anôk ñu leh anăn ngă sa klei bi mguôp ti anăp Yêhôwa, čiăng êbat tui hlue Yêhôwa leh anăn djă pioh klei ñu mtă, klei ñu hưn, leh anăn klei bhiăn ñu hŏng jih ai tiê leh anăn jih mngăt ñu, čiăng ngă jih klei blŭ kơ klei bi mguôp arăng čih leh hlăm hdruôm hră anăn.
Leh anăn ñu brei jih jang phung nao leh kơ ƀuôn Yêrusalem leh anăn phung hlăm čar Benjamin dôk dơ̆ng tŭ klei anăn. Leh anăn phung dôk hlăm ƀuôn Yêrusalem ngă tui si klei bi mguôp Aê Diê, Aê Diê kơ phung aê diñu.
Y-Jôsia mă hwiê hĕ jih jang mnơ̆ng Yêhôwa bi êmut mơ̆ng lăn čar phung ƀuôn sang Israel, leh anăn brei jih jang phung dôk hlăm čar Israel mă bruă kơ Yêhôwa Aê Diê diñu. Jih ênuk Y-Jôsia dôk hdĭp diñu amâo klah đuĕ ôh mơ̆ng klei tui hlue Yêhôwa Aê Diê phung aê diñu.
Y-Jôsia mkŏ mjing knăm Klei Găn kơ Yêhôwa hlăm ƀuôn Yêrusalem; leh anăn diñu koh bi mdjiê êđai biăp Klei Găn ti hruê tal pluh pă hlăm mlan tal sa.
Ñu mdưm phung khua ngă yang kơ bruă digơ̆ pô, leh anăn bi mđĭ ai digơ̆ hlăm bruă sang yang Yêhôwa.
Ñu lač kơ phung Lêwi phung mtô kơ jih jang phung Israel leh anăn phung pioh brei leh kơ Yêhôwa, “Mă dưm hip doh jăk hlăm sang Y-Salômôn anak êkei Y-Đawit mtao Israel mdơ̆ng leh. Amâo yuôm ôh diih lŏ kkung gơ̆ ti mra diih. Ară anei mă bruă bĕ kơ Yêhôwa Aê Diê diih leh anăn kơ phung ƀuôn sang ñu Israel.
Mprăp bĕ diih pô tui si djuê ana diih tui si êpul diih, tui hlue klei Y-Đawit mtao Israel leh anăn Y-Salômôn anak êkei ñu mtă.
Dôk bĕ hlăm anôk doh jăk tui si êpul djuê ana phung ayŏng adei diih phung ƀuôn sang, sa êpul phung Lêwi kơ grăp djuê ana.
Koh bi mdjiê bĕ êđai biăp Klei Găn, bi doh hĕ diih pô, leh anăn mkra kơ phung ayŏng adei diih, čiăng ngă tui si klei Yêhôwa blŭ hŏng ƀăng êgei Y-Môis.”
Y-Jôsia brei kơ phung ƀuôn sang jing mnơ̆ng myơr kơ Klei Găn pioh kơ jih jang phung truh tinăn, tlâo pluh êbâo drei êđai biăp leh anăn êđai bê, leh anăn tlâo êbâo drei êmô knô; mnơ̆ng anăn jing dŏ mtao.
Phung khua ñu myơr hŏng ai tiê čŏng čiăng kơ phung ƀuôn sang, kơ phung khua ngă yang, leh anăn kơ phung Lêwi, Y-Hilkia, Y-Sakari, leh anăn Y-Jêhiêl khua prŏng kơ sang yang Aê Diê, brei kơ phung khua ngă yang pioh myơr kơ Klei Găn dua êbâo năm êtuh drei êđai biăp leh anăn êđai bê leh anăn tlâo êtuh drei êmô knô.
Msĕ mơh Y-Kênania, Y-Sêmaya, leh anăn Y-Nêthanel phung adei ñu, leh anăn Y-Hasabia, Y-Jêiêl, leh anăn Y-Jôsabat phung khua kơ phung Lêwi brei kơ phung Lêwi mnơ̆ng myơr pioh kơ Klei Găn êma êbâo drei êđai biăp leh anăn êđai bê leh anăn êma êtuh drei êmô knô.
Tơdah bruă mkra leh, phung khua ngă yang dôk dơ̆ng hlăm anôk diñu pô, leh anăn phung Lêwi hlăm êpul diñu tui si mtao mtă.
Diñu koh bi mdjiê êđai biăp Klei Găn, leh anăn phung khua ngă yang hƀrah êrah diñu mă tŭ mơ̆ng mnơ̆ng anăn êjai phung Lêwi lôk klĭt mnơ̆ng anăn.
Diñu dưm mdê mnơ̆ng myơr čuh čiăng kơ diñu bi mbha dŏ anăn tui si êpul djuê ana phung ƀuôn sang, čiăng myơr kơ Yêhôwa, tui si arăng čih leh hlăm hdruôm hră Y-Môis. Msĕ snăn mơh diñu ngă hŏng êmô knô.
Diñu ghang êđai biăp Klei Găn hŏng pui tui si klei mtă; leh anăn diñu tŭk mnơ̆ng myơr doh jăk hlăm gŏ, gŏ ƀŭng, leh anăn hlăm jam, leh anăn ba digơ̆ djăl kơ jih jang phung ƀuôn sang.
Leh klei anăn diñu mkra kơ diñu pô leh anăn kơ phung khua ngă yang, kyuadah phung khua ngă yang phung anak êkei Y-Arôn dôk mă bruă myơr mnơ̆ng myơr čuh leh anăn kdrêč prăi tơl mlam; snăn phung Lêwi mkra kơ diñu pô leh anăn kơ phung khua ngă yang phung anak êkei Y-Arôn.
Phung mmuñ, phung anak êkei Y-Asap, Y-Hêman, leh anăn Y-Yêduthun pô thâo bi ƀuh kơ mtao dôk hlăm anôk diñu tui si klei mtao Y-Đawit mtă; Phung kiă ƀăng jang dôk ti grăp ƀăng jang, amâo yuôm diñu đuĕ mơ̆ng bruă diñu ôh, kyuadah phung ayŏng adei diñu phung Lêwi mkra brei kơ diñu.
Snăn jih jang bruă Yêhôwa arăng mkra hruê anăn, čiăng hdơr mpŭ kơ knăm Klei Găn leh anăn čiăng myơr mnơ̆ng myơr čuh ti dlông knưl Yêhôwa tui si klei Mtao Jôsia mtă.
Phung ƀuôn sang Israel truh tinăn hdơr mpŭ kơ knăm Klei Găn leh anăn ƀơ̆ng kpŭng amâo mâo kpei êjai kjuh hruê hlăk anăn mơh.
Amâo tuôm mâo ôh knăm Klei Găn msĕ snăn arăng tuôm mkŏ mjing hlăm čar Israel dơ̆ng mơ̆ng ênuk khua pô hưn êlâo Y-Samuel; amâo mâo sa čô mtao Israel tuôm hdơr mpŭ kơ knăm Klei Găn msĕ si Y-Jôsia, phung khua ngă yang, phung Lêwi, jih jang phung Yuđa leh anăn Israel truh tinăn, leh anăn phung dôk hlăm ƀuôn Yêrusalem mkŏ mjing leh.
Hlăm thŭn tal pluh sa păn ênuk Y-Jôsia kiă kriê arăng mkŏ mjing knăm Klei Găn anăn.
Leh klei anăn, leh Y-Jôsia mkra leh sang yang, Y-Nêkô mtao Êjip đĭ nao čiăng bi blah ti ƀuôn Karkêmis ti êa krông Ơprat, leh anăn Y-Jôsia kbiă nao bi blah hŏng ñu.
Ƀiădah mtao Êjip tiŏ nao phung dĭng ktang kơ Y-Jôsia, lač, “Ơ mtao Yuđa, ya klei drei mâo hdơ̆ng drei? Hruê anei kâo amâo hriê bi blah hŏng ih ôh, ƀiădah bi blah hŏng găp djuê kâo dôk bi blah leh; leh anăn Aê Diê mtă leh kơ kâo brei ngă djăl. Mdei bĕ, đăm bi kdơ̆ng hŏng Aê Diê ôh, pô dôk mbĭt hŏng kâo, huĭdah ñu bi rai ih.”
Ƀiădah Y-Jôsia amâo wir đuĕ ôh mơ̆ng mtao Êjip, ƀiădah mgưt ngă pô mkăn čiăng bi blah hŏng gơ̆. Ñu amâo dôk hmư̆ ôh klei Aê Diê blŭ hŏng mơ̆ng ƀăng êgei Nêkô, ƀiădah dơ̆ng bi blah hlăm tlung Mêgidô.
Phung mnah hna mnah djŏ Mtao Jôsia, leh anăn mtao lač kơ phung dĭng buăl ñu, “Mă ba bĕ kâo kơ anôk mkăn, kyuadah kâo êka kjham.”
Snăn phung dĭng buăl ñu mă ñu mơ̆ng êdeh aseh ñu leh anăn mdiăng ñu hlăm êdeh aseh tal dua ñu, leh anăn ba ñu kơ ƀuôn Yêrusalem. Ñu djiê, leh anăn arăng dơr ñu hlăm msat phung aê ñu. Jih jang phung Yuđa leh anăn phung dôk hlăm ƀuôn Yêrusalem kơŭ kyăm kơ Y-Jôsia.
Y-Yêrêmi mkra klei čŏk hia kơ Y-Jôsia; leh anăn jih jang phung êkei mniê mmuñ čŏk hia leh kơ Y-Jôsia truh kơ hruê anei. Diñu brei klei čŏk hia anăn jing klei bhiăn hlăm čar Israel; klei anei arăng čih leh hlăm hdruôm hră Klei Čŏk Hia.
Bruă mkăn Y-Jôsia ngă, leh anăn bruă jăk ñu ngă tui si klei arăng čih leh hlăm klei bhiăn Aê Diê,
bruă ñu mơ̆ng phŭn truh kơ knhal tuč, arăng čih leh hlăm hdruôm hră Phung Mtao Israel leh anăn Yuđa.
Phung ƀuôn sang hlăm čar ruah Y-Jôača anak êkei Y-Jôsia mjing ñu mtao čuê ama ñu hlăm ƀuôn Yêrusalem.
Y-Jôača mâo dua pluh tlâo thŭn tơdah ñu dơ̆ng jing mtao, leh anăn ñu kiă kriê tlâo mlan hlăm ƀuôn Yêrusalem.
Mtao Êjip mdlưh ñu hlăm ƀuôn Yêrusalem leh anăn brei čar tuh jia sa êtuh talăng prăk leh anăn sa talăng mah.
Mtao Êjip brei Y-Êliakim adei ñu jing mtao kiă kriê čar Yuđa leh anăn ƀuôn Yêrusalem, leh anăn bi mlih anăn ñu jing Y-Jêhôyakim; ƀiădah Y-Nêkô mă ba Y-Jôača ayŏng ñu kơ čar Êjip.
Y-Jêhôyakim mâo dua pluh êma thŭn tơdah ñu dơ̆ng jing mtao, leh anăn ñu kiă kriê pluh sa thŭn hlăm ƀuôn Yêrusalem. Ñu ngă klei jhat ti anăp ală Yêhôwa Aê Diê ñu.
Y-Nebukatnetsar mtao Ƀaƀilôn hriê bi blah hŏng ñu, leh anăn kă ñu hŏng klei săng đai kông leh anăn đoh ba ñu kơ ƀuôn Ƀaƀilôn.
Msĕ mơh Y-Nebukatnetsar mă đa đa čhiên mngan mơ̆ng sang yang Yêhôwa djă ba kơ ƀuôn Ƀaƀilôn leh anăn dưm dŏ anăn hlăm sang mtao ñu ti ƀuôn Ƀaƀilôn.
Bruă mkăn Y-Jêhôyakim ngă, leh anăn klei jhat Yêhôwa bi êmut ñu ngă, leh anăn klei ñu jing soh, nĕ anei arăng čih leh hlăm hdruôm hră Phung Mtao Israel leh anăn Yuđa; leh anăn Y-Jêhôyakin anak êkei ñu jing mtao čuê ñu.
Y-Jêhôyakin mâo sa păn thŭn tơdah ñu dơ̆ng jing mtao, leh anăn ñu kiă kriê tlâo mlan pluh hruê hlăm ƀuôn Yêrusalem. Ñu ngă klei jhat ti anăp ală Yêhôwa.
Êjai yan mnga hlăm thŭn anăn Mtao Nebukatnetsar tiŏ nao mnuih atăt ba ñu kơ ƀuôn Ƀaƀilôn, mbĭt hŏng čhiên mngan yuôm mơ̆ng sang Yêhôwa, leh anăn brei adei ñu Y-Sêdêkia jing mtao kiă kriê čar Yuđa leh anăn ƀuôn Yêrusalem.
Y-Sêdêkia mâo dua pluh sa thŭn tơdah ñu dơ̆ng jing mtao, leh anăn ñu kiă kriê pluh sa thŭn hlăm ƀuôn Yêrusalem.
Ñu ngă klei jhat ti anăp ală Yêhôwa Aê Diê ñu. Ñu amâo bi luă gŭ ñu pô ôh ti anăp khua pô hưn êlâo Y-Yêrêmi, pô blŭ klei kbiă mơ̆ng ƀăng êgei Yêhôwa.
Msĕ mơh ñu bi kdơ̆ng hŏng Mtao Nebukatnetsar, pô brei ñu kat asei hŏng Aê Diê; ñu ngă khăng kŏ leh anăn bi khăng ai tiê ñu amâo čiăng wir phă Yêhôwa Aê Diê Israel ôh.
Jih jang phung knơ̆ng khua ngă yang leh anăn phung ƀuôn sang msĕ mơh amâo dôk sĭt suôr ôh, tui hlue jih klei jhat Yêhôwa bi êmut phung găp djuê mkăn ngă leh; leh anăn diñu bi čhŏ sang yang Yêhôwa, sang yang Yêhôwa brei arăng mpŭ hlăm ƀuôn Yêrusalem.
Yêhôwa Aê Diê phung aê diñu tiŏ phung hưn kơ diñu nanao, kyuadah gơ̆ mâo klei pap kơ phung ƀuôn sang gơ̆ leh anăn kơ anôk gơ̆ dôk,
ƀiădah diñu mưč nanao kơ phung mnuih Aê Diê tiŏ nao, bi êmut kơ klei gơ̆ blŭ, djă djik djak kơ phung khua pô hưn êlâo gơ̆, tơl klei Yêhôwa ngêñ đĭ lar kơ phung ƀuôn sang gơ̆, tơl amâo dưi lŏ bi hlao ôh.
Kyuanăn Yêhôwa atăt mtao phung Kaldê bi blah hŏng diñu, phung anăn bi mdjiê phung êkei hlăk ai diñu hŏng đao gưm hlăm sang anôk doh jăk diñu, leh anăn amâo pap ôh kơ êkei êdam amâodah mniê êra, êkei mduôn amâodah awăt; Yêhôwa jao jih diñu kơ kngan mtao phung Kaldê.
Mtao phung Kaldê djă ba kơ ƀuôn Ƀaƀilôn jih jang čhiên mngan sang yang Aê Diê, prŏng wăt điêt, ngăn drăp Yêhôwa, ngăn drăp mtao leh anăn phung khua ñu.
Diñu čuh sang yang Aê Diê, bi klưh mnư̆ ƀuôn Yêrusalem, čuh jih jang sang mtao hŏng pui, leh anăn bi rai jih jang čhiên mngan yuôm.
Ñu atăt ba jing mnă kơ čar Ƀaƀilôn phung tlaih mơ̆ng đao gưm, leh anăn digơ̆ jing dĭng buăl kơ ñu leh anăn kơ phung anak êkei ñu tơl ênuk arăng mdơ̆ng ƀuôn ala mtao Persơ,
čiăng bi sĭt klei Yêhôwa blŭ leh hŏng ƀăng êgei Y-Yêrêmi, tơl čar mdei jih hruê sabat Aê Diê bi kčah leh. Jih jang hruê ñu dôk jing ênguôl ñu mdei hruê sabat, čiăng bi ruê̆ kjuh pluh thŭn.
Hlăm thŭn tal sa Y-Sirus mtao Persơ kiă kriê, čiăng kơ klei Yêhôwa blŭ leh hŏng ƀăng êgei Y-Yêrêmi dưi bi sĭt, Yêhôwa mčhur ai tiê Y-Sirus mtao Persơ, čiăng kơ ñu ngă klei hưn mthâo tar ƀar ƀuôn ala mtao ñu leh anăn msĕ mơh čih klei anăn hlăm hră:
“Snei Y-Sirus mtao Persơ lač, ‘Yêhôwa, Aê Diê hlăm adiê, brei leh kơ kâo jih jang ƀuôn ala mtao ti lăn ala, leh anăn ñu mtă leh kơ kâo brei mdơ̆ng kơ ñu sa boh sang yang ti ƀuôn Yêrusalem hlăm čar Yuđa. Hlei pô hlăm phung diih jing phung ƀuôn sang ñu, akâo kơ Yêhôwa Aê Diê gơ̆ dôk mbĭt hŏng gơ̆. Brei gơ̆ đĭ nao kơ ƀuôn Yêrusalem.’ ”
Ñu ngă sa boh knưl hŏng kông dua pluh heh dơ̆ng leh anăn dua pluh heh găn leh anăn pluh heh ti dlông.
Leh anăn ñu ngă brŏng mgơ̆ng êa; brŏng anăn wĭl, ƀô̆ brŏng anăn pluh heh leh anăn êma heh ti dlông, leh anăn mkă jŭm dar mâo tlâo pluh heh.
Ti jơ̆ng brŏng anăn mâo rup êmô knô sa rup grăp pluh heh jŭm dar; rup anăn mâo dua pruê̆ arăng tuh ling mbĭt hŏng brŏng anăn.
Brŏng anăn dôk ti dlông rup pluh dua drei êmô knô, tlâo drei ƀô̆ phă dưr, tlâo drei ƀô̆ phă yŭ, tlâo drei ƀô̆ phă dhŭng, leh anăn tlâo drei ƀô̆ phă ngŏ; brŏng mgơ̆ng êa dôk ti dlông diñu, leh anăn jih tluôn rup êmô anăn dôk tĭng lam.
Boh kpal ñu sa pah; griŏ ñu arăng ngă msĕ si griŏ sa boh kčok, msĕ si mnga lili; ñu dưi mgơ̆ng pioh tlâo êbâo bat.
Ñu ngă msĕ mơh pluh boh thŭng pioh rao, leh anăn dưm êma boh tĭng dhŭng, leh anăn êma boh tĭng dưr. Hlăm thŭng êa anăn arăng rao mnơ̆ng myơr čuh, leh anăn brŏng êa anăn pioh kơ phung khua ngă yang rao.
Ñu ngă pluh ƀĕ jơ̆ng diăn mah tui si arăng mtă leh, leh anăn dưm digơ̆ hlăm sang yang, êma ƀĕ tĭng dhŭng leh anăn êma ƀĕ tĭng dưr.
Ñu ngă msĕ mơh pluh boh jhưng, leh anăn dưm digơ̆ hlăm sang yang, êma boh tĭng dhŭng leh anăn êma boh tĭng dưr. Leh anăn ñu ngă sa êtuh boh hmăm hŏng mah.
Ñu ngă wăl kơ phung khua ngă yang, leh anăn wăl prŏng, leh anăn ƀăng bhă kơ wăl, leh anăn luôm ƀăng bhă anăn hŏng kông;
leh anăn ñu dưm brŏng êa ti kiêng dhŭng ngŏ sang.
Y-Huram ngă msĕ mơh lu boh čeh hdăng, kdroh, leh anăn hmăm. Snăn Y-Huram bi leh bruă ñu ngă kơ Mtao Salômôn hlăm sang Aê Diê:
dua ƀĕ kmeh, lu boh êlŭ, dua boh kŏ kmeh, leh anăn dua aruăt klei săng đai guôm dua boh êlŭ ti kŏ kmeh;
leh anăn pă êtuh boh pomgranat kơ dua aruăt klei săng đai, dua pruê̆ boh pomgranat kơ grăp klei săng đai, pioh guôm dua boh êlŭ ti kŏ kmeh.
Ñu ngă msĕ mơh jơ̆ng thŭng pioh rao ti dlông jơ̆ng anăn,
sa brŏng mgơ̆ng êa, leh anăn pluh dua drei rup êmô knô ti gŭ brŏng anăn.
Čeh hdăng, kdroh, awak rưng leh anăn jih jang mnơ̆ng yua kơ digơ̆, Y-Huram-Abi ngă hŏng kông kơ Mtao Salômôn pioh kơ sang Yêhôwa.
Hlăm lăn dap êa krông Yurdan mtao tuh tia digơ̆ ti lăn lŭ plah wah ƀuôn Sukôt hŏng ƀuôn Sêrêda.
Y-Salômôn ngă jih jang mnơ̆ng anăn lu snăk, snăn boh ktrŏ kông arăng amâo dưi mkă ôh.
Snăn Y-Salômôn ngă leh jih jang mnơ̆ng hlăm sang Aê Diê: knưl mah, jhưng pioh dưm kpŭng myơr kơ Aê Diê,
jơ̆ng diăn leh anăn pui kđen digơ̆ ngă hŏng mah doh pioh čuh ti anăp adŭ doh jăk ti lam, tui si klei arăng mtă leh;
mnga, pui kđen, knaih ngă hŏng mah doh hĭn;
dŏ bi mdjiê pui, hmăm, jam pioh kơ mnơ̆ng ƀâo mngưi, mtĭl pui ngă hŏng mah doh; leh anăn anôk mŭt sang yang pioh jing ƀăng bhă ti lam nao phă Anôk Doh Jăk Hĭn leh anăn pioh kơ ƀăng bhă êtung sang yang ngă hŏng mah.
Snăn jih jang bruă Y-Salômôn ngă kơ sang Yêhôwa ruê̆ leh. Y-Salômôn ba mŭt mnơ̆ng Y-Đawit ama ñu myơr leh, leh anăn mkăm pioh prăk, mah, leh anăn jih jang čhiên mngan hlăm adŭ pioh ngăn sang Aê Diê.
Leh anăn Y-Salômôn bi kƀĭn jih jang phung khua mduôn Israel, leh anăn jih jang phung khua kơ găp djuê, phung khua kơ sang ama phung găp djuê Israel hlăm ƀuôn Yêrusalem, čiăng kkung ba hip klei bi mguôp Yêhôwa mơ̆ng ƀuôn Y-Đawit ƀuôn Siôn.
Jih jang êkei phung Israel bi kƀĭn ti anăp mtao ti klei huă mnăm hlăm mlan tal kjuh.
Jih jang phung khua mduôn Israel hriê, leh anăn phung Lêwi kkung ba hip.
Diñu kkung ba hip, sang čhiăm klei bi kƀĭn, leh anăn jih jang čhiên mngan doh jăk hlăm sang čhiăm; phung khua ngă yang leh anăn phung Lêwi kkung ba dŏ anăn.
Mtao Salômôn leh anăn jih jang phung Israel bi kƀĭn, phung bi kƀĭn leh ti anăp ñu dôk ti anăp hip ngă yang hŏng lu drei biăp leh anăn êmô tơl arăng amâo dưi yap mnơ̆ng anăn ôh.
Snăn phung khua ngă yang kkung ba hip klei bi mguôp Yêhôwa kơ anôk gơ̆ hlăm Adŭ Doh Jăk Hĭn ti lam sang, hlăm anôk doh jăk hĭn ti gŭ siap rup phung čêrubim.
Kyuadah rup čêrubim mblang siap digơ̆ ti dlông anôk hip, snăn rup čêrubim jing mnơ̆ng guôm ti dlông hip leh anăn giê kkung gơ̆.
Giê kkung anăn dlông đei tơl arăng ƀuh êđŭk gơ̆ mơ̆ng anôk doh jăk ti anăp adŭ doh jăk ti lam; ƀiădah mơ̆ng êngao arăng amâo dưi ƀuh dŏ anăn ôh; leh anăn digơ̆ dôk tinăn truh kơ hruê anei.
Hlăm hip anăn amâo mâo mnơ̆ng ôh knŏng dua boh mdhă Y-Môis dưm tinăn êjai diñu dôk ti čư̆ Hôrep, tinăn Yêhôwa ngă leh sa klei bi mguôp hŏng phung ƀuôn sang Israel hlăk diñu kbiă mơ̆ng čar Êjip.
Tơdah phung khua ngă yang kbiă mơ̆ng Anôk Doh Jăk (kyuadah jih jang phung khua ngă yang dôk tinăn bi doh jăk leh diñu pô, amâo uêñ kơ hlei êpul diñu jing;
leh anăn jih phung Lêwi mmuñ, mâo Y-Asap, Y-Hêman, leh anăn Y-Yêduthun, phung anak êkei diñu leh anăn phung ayŏng adei diñu, hơô ao kbuă điêt aruăt, djă dang, brô̆, leh anăn đĭng kliă, dôk tĭng nah ngŏ knưl mbĭt hŏng sa êtuh dua pluh čô khua ngă yang jing phung ayŭ ki;
leh anăn jing bruă kơ phung ayŭ ki leh anăn phung mmuñ brei arăng hmư̆ diñu bi mguôp hlăm klei hơêč hmưi leh anăn bi mni kơ Yêhôwa), leh anăn tơdah arăng hmư̆ asăp mmuñ mbĭt hŏng asăp ki, dang, leh anăn mnơ̆ng kưt mmuñ mkăn, êjai bi mni mpŭ mni kơ Yêhôwa, “Kyuadah ñu jing jăk, kyuadah klei ñu khăp sĭt suôr dôk nanao hlŏng lar.” Sang Yêhôwa bŏ hŏng knam,
tơl phung khua ngă yang amâo dưi dôk mă bruă diñu ôh kyua knam anăn; kyuadah klei guh kơang Yêhôwa bi bŏ leh sang Aê Diê.
Snăn Y-Salômôn lač, “Yêhôwa lač leh kơ ñu srăng dôk hlăm klei mmăt kpal,
Kâo mdơ̆ng leh kơ ih sa boh sang arăng mpŭ, sa bĭt anôk pioh kơ ih dôk nanao hlŏng lar.”
Leh anăn mtao wir ƀô̆ ñu leh anăn hơêč hmưi kơ jih jang phung Israel bi kƀĭn êjai jih jang phung Israel bi kƀĭn ăt dôk dơ̆ng.
Ñu lač, “Mpŭ mni kơ Yêhôwa Aê Diê phung Israel, hŏng kngan ñu ñu bi sĭt leh klei ñu ƀuăn leh hŏng ƀăng êgei ñu kơ Y-Đawit ama kâo êjai lač,
‘Dơ̆ng mơ̆ng hruê kâo atăt bi kbiă phung ƀuôn sang kâo mơ̆ng čar Êjip, kâo amâo ruah sa boh ƀuôn ôh hlăm jih jang găp djuê Israel čiăng mdơ̆ng sa boh sang tinăn, čiăng kơ Anăn kâo dôk tinăn, leh anăn kâo amâo ruah sa čô mnuih ôh jing khua kiă kriê phung ƀuôn sang kâo Israel;
ƀiădah kâo ruah leh ƀuôn Yêrusalem čiăng kơ Anăn kâo dưi dôk tinăn, leh anăn kâo ruah leh Y-Đawit jing khua kiă kriê phung ƀuôn sang kâo Israel.’
Hlăm ai tiê Y-Đawit ama kâo mâo leh klei mĭn čiăng mdơ̆ng sa boh sang pioh kơ Anăn Yêhôwa Aê Diê phung Israel.
Ƀiădah Yêhôwa lač kơ Y-Đawit ama kâo, ‘Kyuadah ih mâo klei mĭn hlăm ai tiê ih čiăng mdơ̆ng sa boh sang kơ Anăn kâo, ih ngă jăk leh kyua ih mâo klei mĭn hlăm ai tiê ih msĕ snăn;
ƀiădah ih amâo srăng mdơ̆ng sang anăn ôh, ƀiădah anak êkei ih arăng srăng kkiêng kơ ih srăng mdơ̆ng sang anăn kơ Anăn kâo.’
Ară anei Yêhôwa bi sĭt leh klei ñu ƀuăn; kyuadah kâo kgŭ leh hlăm anôk Y-Đawit ama kâo, leh anăn dôk gŭ ti jhưng mtao Israel, tui si Yêhôwa ƀuăn leh, leh anăn kâo ngă leh sang kơ Anăn Yêhôwa Aê Diê phung Israel.
Tinăn kâo dưm leh hip, hlăm hip anăn mâo klei bi mguôp Yêhôwa ngă leh hŏng phung ƀuôn sang Israel.”
Leh anăn Y-Salômôn dôk dơ̆ng ti anăp knưl Yêhôwa ti anăp jih jang phung Israel bi kƀĭn, leh anăn ñu yơr kngan.
Y-Salômôn ngă leh knưl kông, êma heh dơ̆ng, êma heh găn, leh anăn tlâo heh ti dlông, leh anăn dưm gơ̆ hlăm wăl sang; leh anăn ñu dôk dơ̆ng ti dlông knưl anăn. Leh anăn ñu čuôn kơŭt ti anăp jih jang phung Israel bi kƀĭn, yơr kngan ñu phă adiê,
leh anăn lač, “Ơ Yêhôwa Aê Diê phung Israel, amâo mâo ôh Aê Diê mkăn msĕ si ih hlăm adiê amâodah lăn ala, ăt djă pioh klei bi mguôp leh anăn bi êdah klei khăp sĭt suôr kơ phung dĭng buăl ih êbat ti anăp ih hŏng jih ai tiê diñu;
pô djă pioh leh klei ih hưn leh kơ dĭng buăl Y-Đawit ama kâo; sĭt nik ih blŭ leh hŏng ƀăng êgei ih, leh anăn bi sĭt leh klei anăn hruê anei hŏng kngan ih.
Kyuanăn, Ơ Yêhôwa Aê Diê phung Israel, djă pioh bĕ klei ih ƀuăn leh kơ dĭng buăl ih Y-Đawit ama kâo êjai lač, ‘Ih amâo srăng kƀah ôh ti anăp kâo sa čô êkei dôk gŭ ti jhưng mtao Israel tơdah phung anak êkei ih răng kơ êlan diñu êbat, čiăng tui hlue klei bhiăn kâo, msĕ si ih êbat leh ti anăp kâo.’
Kyuanăn, Ơ Yêhôwa Aê Diê phung Israel, brei klei ih blŭ bi sĭt, klei ih blŭ leh kơ dĭng buăl ih Y-Đawit.
Ƀiădah sĭt mơ̆ Aê Diê srăng dôk mbĭt hŏng mnuih ti lăn ala? Nĕ anei adiê leh anăn adiê ti dlông hĭn amâo dưi djă pioh ih ôh; ƀai hĭn sang kâo mdơ̆ng leh anei amâo dưi djă pioh ih ôh!
Ƀiădah uêñ bĕ kơ klei dĭng buăl ih wah lač leh anăn kwưh, Ơ Yêhôwa Aê Diê kâo, mđing bĕ knga ih kơ klei dĭng buăl ih ur leh anăn wah lač ti anăp ih;
čiăng kơ ală ih dưi dlăng phă sang anei êjai hruê leh anăn mlam, anôk ih ƀuăn leh čiăng dưm Anăn ih, čiăng kơ ih dưi mđing hmư̆ kơ klei dĭng buăl ih wah lač phă anôk anei.
Hmư̆ bĕ klei dĭng buăl ih leh anăn phung ƀuôn sang ih Israel kwưh, êjai diñu wah lač phă anôk anei; sĭt nik hmư̆ bĕ mơ̆ng anôk ih dôk hlăm adiê, leh anăn tơdah ih hmư̆ leh, pap brei bĕ.
Tơdah sa čô ngă soh leh hŏng pô riêng gah ñu leh anăn arăng brei ñu kat asei, leh anăn hriê kat asei ti anăp knưl ih hlăm sang anei,
hlăk anăn hmư̆ bĕ mơ̆ng adiê, ngă, leh anăn phat kđi phung dĭng buăl ih, bi wĭt klei djŏ kơ pô soh êjai bi lĕ klei soh ñu ti boh kŏ ñu pô, leh anăn yap kpă pô kpă êjai mưn ñu tui si klei kpă ñu.
Tơdah phung ƀuôn sang ih Israel luč klei bi blah ti anăp phung roh kyua diñu ngă soh leh hŏng ih, tơdah diñu lŏ wĭt leh anăn tŭ anăn ih, wah lač leh anăn kwưh kơ ih hlăm sang anei;
hlăk anăn hmư̆ bĕ mơ̆ng adiê leh anăn pap brei klei soh phung ƀuôn sang ih Israel, leh anăn lŏ atăt bi wĭt diñu kơ čar ih brei leh kơ diñu leh anăn kơ phung aê diñu.
Tơdah adiê không leh anăn amâo mâo êa hjan ôh kyuadah diñu ngă soh leh hŏng ih, tơdah diñu wah lač phă anôk anei, leh anăn tŭ anăn ih, leh anăn lui klei soh diñu tơdah ih bi knap diñu,
hlăk anăn hmư̆ bĕ mơ̆ng adiê leh anăn pap brei kơ klei soh phung dĭng buăl ih phung ƀuôn sang Israel, tơdah ih mtô leh kơ diñu êlan jăk jing djŏ kơ diñu êbat, leh anăn brei adiê hjan ti čar ih, čar ih brei leh kơ phung ƀuôn sang ih jing ngăn dưn.
Tơdah mâo klei ư̆ êpa hlăm čar, tơdah mâo klei ruă bi mdjiê, amâodah klei ksing amâodah klei čăt oh amâodah mâo ktuôp amâodah hluăt; tơdah phung roh diñu wang diñu jŭm ƀuôn diñu dôk; ya mta klei ruă bi mdjiê, ya mta klei ruă truh;
ya mta klei wah lač, ya mta klei kwưh mơ̆ng sa čô amâodah jih jang phung ƀuôn sang Israel, grăp čô thâo kral klei knap mñai ñu leh anăn klei ênguôt ñu pô, leh anăn yơr kngan ñu phă sang anei;
hlăk anăn hmư̆ bĕ mơ̆ng adiê anôk ih dôk leh anăn pap brei, bi wĭt kơ grăp čô ih thâo kral leh ai tiê tui si jih jang êlan ñu (kyuadah knŏng ih yơh pô thâo kral ai tiê phung anak mnuih),
čiăng kơ diñu dưi huĭ kơ ih leh anăn êbat hlăm êlan ih jih jang hruê diñu dôk hlăm čar ih brei leh kơ phung aê hmei.
Msĕ mơh tơdah sa čô tue, amâo jing phung ƀuôn sang ih Israel ôh, hriê mơ̆ng sa boh čar kbưi kyua anăn prŏng ih, leh anăn kngan myang ih, leh anăn păl ih yơr leh, tơdah gơ̆ hriê leh anăn wah lač phă sang anei,
hmư̆ bĕ mơ̆ng anôk ih dôk hlăm adiê, leh anăn ngă bĕ tui si jih jang klei pô tue anăn iêu wah lač kơ ih, čiăng kơ jih jang mnuih ƀuôn sang ti lăn ala dưi thâo kral Anăn ih leh anăn huĭ kơ ih, msĕ si phung ƀuôn sang ih Israel, leh anăn čiăng kơ digơ̆ dưi thâo kral kơ sang anei kâo mdơ̆ng leh arăng pia hŏng Anăn ih.
Tơdah phung ƀuôn sang ih kbiă nao kơ klei bi blah hŏng phung roh diñu tui si êlan ih tiŏ nao diñu, leh anăn diñu wah lač kơ ih phă ƀuôn ih ruah leh anei leh anăn phă sang kâo mdơ̆ng leh kơ Anăn ih,
hlăk anăn hmư̆ bĕ mơ̆ng adiê klei diñu wah lač leh anăn kwưh, leh anăn đru bruă diñu.
Tơdah diñu ngă soh hŏng ih — kyuadah amâo mâo ôh sa čô mnuih amâo ngă soh — leh anăn ih ăl kơ diñu leh anăn jao diñu kơ sa phung roh, tơl arăng mă ba diñu jing mnă kơ sa boh čar kbưi amâodah giăm;
ƀiădah tơdah diñu čuăn hlăm ai tiê diñu êjai diñu dôk hlăm čar diñu jing mnă, leh anăn kmhal kơ klei soh, leh anăn kwưh kơ ih hlăm čar diñu jing mnă êjai lač, ‘Hmei ngă soh leh, leh anăn ngă leh klei wê leh anăn ƀai,’
tơdah diñu kmhal hŏng jih klei mĭn leh anăn jih ai tiê diñu hlăm čar diñu jing mnă, anôk arăng atăt ba diñu leh, leh anăn wah lač phă čar diñu pô, čar ih brei leh kơ phung aê diñu, phă ƀuôn ih ruah leh, leh anăn phă sang kâo mdơ̆ng leh kơ Anăn ih,
hlăk anăn hmư̆ bĕ mơ̆ng anôk ih dôk hlăm adiê klei diñu wah lač leh anăn kwưh, leh anăn đru bruă diñu leh anăn pap brei kơ phung ƀuôn sang ih ngă soh leh hŏng ih.
Ară anei, Ơ Aê Diê kâo, brei ală ih dlăng, knga ih mđing kơ klei wah lač hlăm anôk anei.
Ară anei kgŭ bĕ, Ơ Yêhôwa Aê Diê, leh anăn nao kơ anôk ih mdei, ih leh anăn hip klei myang ih. Brei phung khua ngă yang ih, Ơ Yêhôwa Aê Diê, hơô klei bi mtlaih, leh anăn brei phung doh jăk ih hơ̆k mơak hŏng klei jăk Ih.
Ơ Yêhôwa Aê Diê, đăm suôt hĕ ôh pô ih trôč êa ƀâo mngưi! Hdơr bĕ kơ klei ih khăp sĭt suôr kơ Y-Đawit dĭng buăl ih.”
Tơdah Y-Salômôn bi ruê̆ leh klei ñu wah lač, pui trŭn mơ̆ng adiê leh anăn čuh hĕ mnơ̆ng myơr čuh leh anăn mnơ̆ng ngă yang; leh anăn klei guh kơang Yêhôwa bi bŏ sang yang.
Phung khua ngă yang amâo dưi mŭt ôh hlăm sang Yêhôwa kyua klei guh kơang Yêhôwa bi bŏ leh sang Yêhôwa.
Tơdah jih jang phung anak Israel ƀuh pui trŭn leh anăn klei guh kơang Yêhôwa dôk ti dlông sang yang, diñu buôn kŭp ƀô̆ diñu ti lăn leh anăn kkuh mpŭ bi mni kơ Yêhôwa, lač, “Kyuadah ñu jing jăk, kyuadah klei ñu khăp sĭt suôr dôk nanao hlŏng lar.”
Hlăk anăn mtao leh anăn jih jang phung ƀuôn sang myơr mnơ̆ng ngă yang ti anăp Yêhôwa.
Mtao Salômôn myơr mnơ̆ng ngă yang dua pluh dua êbâo drei êmô leh anăn sa êtuh dua pluh êbâo drei biăp. Msĕ snăn mtao leh anăn jih jang phung ƀuôn sang myơr sang Aê Diê.
Phung khua ngă yang dôk ngă bruă diñu; phung Lêwi msĕ mơh, mbĭt hŏng mnơ̆ng kưt mmuñ diñu ngă klei mpŭ kơ Yêhôwa, dŏ anăn Mtao Đawit ngă leh čiăng bi mni kơ Yêhôwa — kyuadah klei ñu khăp sĭt suôr dôk nanao hlŏng lar — hlăk Y-Đawit myơr klei bi mni hŏng bruă diñu; phă hŏng diñu phung khua ngă yang ayŭ ki; leh anăn jih jang phung Israel dôk dơ̆ng.
Y-Salômôn pioh brei anôk ti krah wăl dôk ti anăp sang Yêhôwa; kyuadah tinăn ñu myơr mnơ̆ng myơr čuh leh anăn prăi kơ mnơ̆ng myơr klei êđăp ênang, kyuadah knưl kông Y-Salômôn ngă leh amâo mâo anôk djăp ôh kơ mnơ̆ng myơr čuh, mnơ̆ng myơr kpŭng ƀhĭ, leh anăn prăi.
Hlăk anăn Y-Salômôn dôk ngă hruê knăm êjai kjuh hruê, leh anăn jih jang phung Israel mbĭt hŏng ñu, sa phung bi kƀĭn lu snăk, mơ̆ng anôk mŭt ƀuôn Hamat truh kơ hnoh êa čar Êjip.
Ti hruê tal sa păn diñu mâo klei bi kƀĭn bŏ hŏng klei mpŭ; kyuadah diñu ngă knăm bi leh kơ knưl êjai kjuh hruê leh anăn ngă knăm yang đar kjuh hruê mơh.
Ti hruê tal dua pluh tlâo mlan tal kjuh ñu brei phung ƀuôn sang wĭt, bŏ hŏng ai tiê hơ̆k mơak kyua klei jăk Yêhôwa bi êdah leh kơ Y-Đawit leh anăn kơ Y-Salômôn leh anăn kơ jih jang phung Israel phung ƀuôn sang ñu.
Snăn Y-Salômôn bi ruê̆ leh bruă sang Yêhôwa leh anăn bruă sang mtao; jih bruă Y-Salômôn čiăng ngă hlăm sang Yêhôwa leh anăn hlăm sang ñu pô ñu bi ruê̆ jih.
Hlăk anăn Yêhôwa bi êdah kơ Y-Salômôn êjai mlam leh anăn lač kơ ñu: “Kâo hmư̆ leh klei ih wah lač, leh anăn ruah leh anôk anei kơ kâo pô jing sang kơ bruă ngă yang.
Tơdah kâo kđăl adiê amâo brei hjan ôh, amâodah mtă kơ ktuôp brei ƀơ̆ng čar, amâodah mơĭt klei ruă bi mdjiê ti krah phung ƀuôn sang kâo,
tơdah phung ƀuôn sang kâo arăng pia hŏng anăn kâo bi luă gŭ diñu pô, wah lač leh anăn duah ƀô̆ mta kâo, leh anăn lui êlan soh diñu, hlăk anăn kâo srăng hmư̆ mơ̆ng adiê, pap brei klei soh diñu, leh anăn bi hlao čar diñu.
Ară anei ală kâo dôk dlăng leh anăn knga kâo dôk mđing kơ klei arăng wah lač hlăm anôk anei.
Kyuadah ară anei kâo ruah leh anăn pioh brei leh sang anei čiăng kơ Anăn kâo dưi dôk tinăn hlŏng lar; ală kâo leh anăn ai tiê kâo srăng dôk tinăn hlăm jih jang ênuk.
Bi kơ ih, tơdah ih êbat ti anăp kâo msĕ si Y-Đawit ama ih êbat leh, êjai ngă jih jang klei kâo mtă leh kơ ih leh anăn djă pioh klei bhiăn kâo leh anăn klei kâo mtrŭn,
snăn kâo srăng bi kjăp jhưng mtao ih msĕ si kâo ngă leh klei bi mguôp hŏng Y-Đawit ama ih, êjai lač, ‘Ih amâo srăng kƀah ôh sa čô êkei kiă kriê phung Israel.’
Ƀiădah tơdah diih weh êlan leh anăn lui klei bhiăn kâo leh anăn klei kâo mtă kâo mdơ̆ng leh ti anăp diih, leh anăn diih đuĕ nao mă bruă kơ phung yang mkăn leh anăn kkuh mpŭ kơ digơ̆,
hlăk anăn kâo srăng buč hĕ diih mơ̆ng čar kâo brei leh kơ diih; leh anăn sang anei kâo pioh brei leh kơ Anăn kâo, kâo srăng hwiê hĕ mơ̆ng ƀô̆ mta kâo, leh anăn srăng brei gơ̆ jing sa klei bi hriêng leh anăn sa mnơ̆ng arăng djă djik djak ti krah jih jang phung ƀuôn sang.
Leh anăn ti sang arăng mpŭ anei, grăp čô găn srăng bi kngăr leh anăn lač, ‘Si ngă Yêhôwa ngă hĕ snei kơ čar anei leh anăn kơ sang anei?’
Leh anăn arăng srăng lač, ‘Kyuadah diñu lui leh Yêhôwa Aê Diê phung aê diñu, pô atăt leh diñu kbiă mơ̆ng čar Êjip, leh anăn bi mguôp hŏng phung yang mkăn, kkuh mpŭ kơ digơ̆, leh anăn mă bruă kơ phung yang anăn; kyuanăn Yêhôwa bi truh jih klei jhat anei kơ diñu.’ ”
Tloh dua pluh thŭn êjai anăn Y-Salômôn mdơ̆ng sang Yêhôwa leh anăn sang ñu pô,
Y-Salômôn lŏ mdơ̆ng ƀuôn Y-Huram brei leh kơ ñu, leh anăn brei phung ƀuôn sang Israel dôk hlăm anăn.
Y-Salômôn nao kơ ƀuôn Hamat-Sôba leh anăn plah mă gơ̆.
Ñu mdơ̆ng ƀuôn Tatmôr hlăm kdrăn tač leh anăn jih jang ƀuôn hjiê hlăm čar Hamat.
Msĕ mơh ñu mdơ̆ng ƀuôn Bet-Hôron ti dlông leh anăn ƀuôn Bet-Hôron ti gŭ, jing ƀuôn mâo kđông kahan, mâo mnư̆, ƀăng jang, leh anăn giê kal,
ƀuôn Balaat, leh anăn jih jang ƀuôn hjiê Y-Salômôn mâo, leh anăn jih jang ƀuôn pioh êdeh aseh ñu, leh anăn ƀuôn brei phung kahan đĭ aseh dôk, leh anăn tui si Y-Salômôn čiăng mdơ̆ng hlăm ƀuôn Yêrusalem, hlăm čar Liƀan, leh anăn hlăm jih čar ñu kiă kriê.
Jih jang phung ƀuôn sang ăt dôk mơ̆ng găp djuê Hitit, Amôrit, Pêrisit, Hiwit, leh anăn Jêbusit, amâo jing phung Israel ôh,
mơ̆ng phung anak čô diñu ăt dôk êdei kơ diñu hlăm čar, phung anăn phung Israel amâo bi rai ôh — phung anei Y-Salômôn mjing hlŭn hlŏng truh kơ hruê anei.
Ƀiădah phung ƀuôn sang Israel Y-Salômôn amâo mjing hlŭn pioh kơ bruă ñu ôh, digơ̆ jing kahan, phung khua kahan, phung khua kơ êdeh aseh, leh anăn phung kahan đĭ aseh.
Phung anei jing phung khua kahan prŏng kơ Mtao Salômôn, dua êtuh êma pluh čô, kiă kriê phung ƀuôn sang.
Y-Salômôn atăt ba anak mniê Pharaôn mơ̆ng ƀuôn Đawit truh kơ sang ñu mdơ̆ng leh kơ gơ̆, kyuadah ñu lač, “Mô̆ kâo amâo srăng dôk hlăm sang Y-Đawit mtao Israel ôh, kyuadah anôk hip Yêhôwa truh leh jing doh jăk.”
Leh anăn Y-Salômôn myơr mnơ̆ng myơr čuh kơ Yêhôwa ti dlông knưl Yêhôwa ñu mdơ̆ng leh ti anăp adring,
tui si bruă kơ grăp hruê, myơr tui si klei Y-Môis mtă djŏ kơ Hruê Sabat, hruê ƀlĕ Mlan Mrâo, leh anăn tlâo bliư̆ hruê knăm grăp thŭn — hruê knăm Ƀơ̆ng Kpŭng Amâo Mâo Kpei, hruê knăm kơ Hruê Kăm, leh anăn hruê knăm kơ Sang Trưng.
Tui si klei Y-Đawit ama ñu mtă, ñu mdưm êpul phung khua ngă yang pioh kơ bruă diñu, leh anăn phung Lêwi pioh kơ bruă bi mni hơêč hmưi leh anăn mă bruă ti anăp phung khua ngă yang tui si bruă grăp hruê, leh anăn phung kiă ƀăng jang tui si êpul diñu kơ grăp boh ƀăng jang; kyuadah msĕ snăn yơh Y-Đawit mnuih Aê Diê mtă leh.
Leh anăn diñu amâo weh đuĕ ôh mơ̆ng klei mtao mtă leh kơ phung khua ngă yang leh anăn phung Lêwi djŏ kơ djăp mta bruă leh anăn kơ adŭ pioh ngăn.
Snăn yơh jih jang bruă Y-Salômôn bi leh mơ̆ng hruê mdơ̆ng tur sang Yêhôwa tơl hruê bi leh gơ̆. Snăn sang Yêhôwa leh leh.
Leh anăn Y-Salômôn nao kơ ƀuôn Êsiôn-Gêber leh anăn ƀuôn Êlat ti hang êa ksĭ hlăm čar Êđôm.
Y-Huram tiŏ nao kơ ñu hŏng dĭng buăl ñu mâo kŭmpăn leh anăn phung dĭng buăl mưng hŏng êa ksĭ, leh anăn diñu nao kơ čar Ôphir mbĭt hŏng phung dĭng buăl Y-Salômôn, leh anăn mơ̆ng anăn mă ba kơ Mtao Salômôn pă êtuh êma pluh talăng mah.
Tơdah mtao mniê čar Sêba hmư̆ kơ klei hing ang Y-Salômôn, ñu hriê kơ ƀuôn Yêrusalem čiăng lông dlăng Y-Salômôn hŏng klei êmuh dleh, mâo lu phung dĭng buăl hiu mbĭt hŏng ñu leh anăn lu aseh samô mdiăng êa ƀâo mngưi leh anăn lu snăk mah leh anăn boh tâo yuôm. Tơdah ñu truh kơ Y-Salômôn ñu hưn kơ gơ̆ jih klei ñu mĭn.
Y-Salômôn lŏ wĭt lač jih klei ñu êmuh; amâo mâo sa mnơ̆ng hgăm ôh kơ Y-Salômôn amâo dưi mblang kơ ñu.
Tơdah mtao mniê čar Sêba ƀuh klei thâo mĭn Y-Salômôn, sang gơ̆ mdơ̆ng leh,
mnơ̆ng ƀơ̆ng huă ti jhưng huă gơ̆, mdhô̆ dôk kơ phung khua gơ̆, bruă phung dĭng buăl gơ̆ leh anăn čhiăm ao digơ̆ hơô, phung dĭng buăl djă kčok gơ̆ leh anăn čhiăm ao phung anăn, leh anăn mnơ̆ng gơ̆ myơr čuh ti sang Yêhôwa, ñu amâo lŏ thâo mĭn ôh.
Ñu lač kơ mtao, “Klei arăng hưn kâo hmư̆ leh hlăm čar kâo pô kơ bruă ih leh anăn klei thâo mĭn ih jing sĭt,
ƀiădah kâo amâo đăo ôh klei hưn anăn, tơl kâo truh leh anăn ƀuh hŏng ală kâo pô; leh anăn nĕ anei, arăng amâo hưn ôh sa mkrah mơ̆ng klei knhâo ih; ih jing êgao hĭn kơ klei arăng hưn kâo hmư̆ leh.
Hơ̆k mơak yơh phung mô̆ ih! Hơ̆k mơak yơh phung dĭng buăl ih anei, phung dôk ti anăp ih nanao leh anăn hmư̆ klei thâo mĭn ih!
Mpŭ mni kơ Yêhôwa Aê Diê ih, pô mâo klei mơak hŏng ih leh anăn brei ih dôk gŭ ti jhưng mtao ñu jing mtao tĭng kơ Yêhôwa Aê Diê ih! Kyuadah Aê Diê ih khăp leh kơ phung Israel leh anăn čiăng bi kjăp digơ̆ hlŏng lar, ñu mjing ih leh mtao kiă kriê digơ̆, čiăng kơ ih dưi phat kđi hŏng klei djŏ leh anăn klei kpă.”
Leh anăn ñu brei kơ mtao sa êtuh dua pluh talăng mah, leh anăn êa ƀâo mngưi lu êdimi, leh anăn lu boh tâo yuôm; amâo mâo êa ƀâo mngưi mkăn ôh msĕ si êa ƀâo mngưi mtao mniê čar Sêba brei leh kơ Mtao Salômôn.
Phung dĭng buăl Y-Huram leh anăn phung dĭng buăl Y-Salômôn mă ba mah mơ̆ng čar Ôphir, êbeh kơ anăn diñu mă ba mơh kyâo ktê leh anăn boh tâo yuôm.
Hŏng kyâo ktê mtao ngă êñan kơ sang Yêhôwa leh anăn kơ sang mtao, wăt đĭng kliă leh anăn brô̆ kơ phung mmuñ; arăng amâo tuôm ƀuh ôh klei msĕ snăn êlâo hlăm čar Yuđa.
Mtao Salômôn brei kơ mtao mniê čar Sêba jih mnơ̆ng ñu čiăng, jih klei ñu akâo êbeh kơ mnơ̆ng ñu djă ba leh kơ mtao. Snăn ñu wĭt kơ čar ñu pô mbĭt hŏng phung dĭng buăl ñu.
Boh ktrŏ mah truh kơ Y-Salômôn hlăm sa thŭn mâo năm êtuh năm pluh năm talăng mah,
êbeh hĭn kơ mah phung mnia mă ba; leh anăn jih jang phung mtao čar Arabi leh anăn phung khua prŏng kiă kriê čar mă ba mah leh anăn prăk kơ Y-Salômôn.
Mtao Salômôn tia ngă dua êtuh khil prŏng hŏng mah; grăp khil arăng tia năm êtuh sêkel mah.
Leh anăn ñu tia ngă tlâo êtuh boh khil mah; grăp khil arăng tia tlâo êtuh sêkel mah; leh anăn mtao dưm khil anăn hlăm Sang Kmrơ̆ng Čar Liƀan.
Mtao ngă msĕ mơh sa boh jhưng mtao prŏng hŏng mla, leh anăn luôm gơ̆ hŏng mah doh.
Jhưng mtao anăn mâo năm tal leh anăn sa mnơ̆ng trông jơ̆ng hŏng mah, dŏ anăn bi đuôm hŏng jhưng mtao, leh anăn ti grăp djiêu mdhô̆ mâo anôk dưh kngan leh anăn dua drei rup êmông gu dôk dơ̆ng ti djiêu anôk dưh kngan,
leh anăn mâo pluh dua rup êmông gu dôk dơ̆ng tinăn, sa drei ti grăp djiêu grăp tal êñan jih năm tal êñan. Klei msĕ snăn arăng amâo tuôm ngă ôh hlăm ƀuôn ala mtao mkăn.
Jih jang kčok Mtao Salômôn mnăm ngă hŏng mah, leh anăn jih jang čhiên mngan hlăm Sang Kmrơ̆ng Čar Liƀan ngă hŏng mah doh; arăng amâo yap prăk jing yuôm ôh hlăm ênuk Y-Salômôn.
Kyuadah kŭmpăn mtao nao kơ čar Tarsis mbĭt hŏng phung dĭng buăl Y-Huram; sa bliư̆ grăp tlâo thŭn kŭmpăn čar Tarsis khăng mdiăng ba mah, prăk, mla, kuêñ, leh anăn amrak.
Snăn yơh Mtao Salômôn jing kdlưn hĭn kơ jih jang mtao ti lăn ala hlăm klei mdrŏng leh anăn hlăm klei thâo mĭn.
Leh anăn jih jang mtao ti lăn ala duah klei bi tuôm hŏng Y-Salômôn čiăng hmư̆ klei thâo mĭn ñu Aê Diê dưm leh hlăm klei mĭn ñu.
Grăp čô digơ̆ djă ba mnơ̆ng myơr, mnơ̆ng ngă hŏng prăk leh anăn mah, čhiăm ao, êa drao phĭ, êa ƀâo mngưi, aseh, leh anăn aseh dliê, lu msĕ snăn grăp thŭn.
Leh anăn Y-Salômôn ngă pă êbâo adŭ krư̆ aseh, leh anăn pioh êdeh aseh, leh anăn mâo pluh dua êbâo phung kahan đĭ aseh, phung anăn ñu brei dôk hlăm ƀuôn pioh êdeh aseh leh anăn mbĭt hŏng mtao ti ƀuôn Yêrusalem.
Ñu kiă kriê jih jang mtao mơ̆ng êa krông Ơprat truh kơ čar Philistin, leh anăn truh kơ knông lăn čar Êjip.
Mtao yap prăk amâo yuôm ôh msĕ si boh tâo hlăm ƀuôn Yêrusalem kyuadah prăk lu đei, leh anăn mâo kyâo sêdar jing lu msĕ si kyâo sikamôr hlăm lăn dap.
Arăng blei ba aseh kơ Y-Salômôn mơ̆ng čar Êjip leh anăn mơ̆ng jih jang čar mkăn.
Bruă mkăn Y-Salômôn ngă, mơ̆ng phŭn truh kơ knhal tuč, amâo djŏ hĕ arăng čih leh hlăm hdruôm hră khua pô hưn êlâo Y-Nathan yăl dliê, leh anăn hlăm hră hưn êlâo Y-Ahija mnuih Silô čih, leh anăn hlăm hră bi ƀuh Y-Idô pô thâo bi ƀuh čih djŏ kơ Y-Jêrôbôam anak êkei Y-Nêbat?
Y-Salômôn kiă kriê jih jang phung Israel hlăm ƀuôn Yêrusalem pă pluh thŭn.
Y-Salômôn djiê nao dôk mbĭt hŏng phung aê ñu, leh anăn arăng dơr ñu hlăm ƀuôn Y-Đawit ama ñu; leh anăn Y-Rôbôam anak êkei ñu kiă kriê čuê ñu.
Leh Y-Ahap djiê phung Môap bi kdơ̆ng hŏng phung Israel.
Y-Ahasia lĕ mơ̆ng adŭ ñu tal dlông hlăm ƀuôn Samari leh anăn dôk đih ruă. Snăn ñu tiŏ nao phung mnuih leh anăn lač kơ digơ̆, “Nao êmuh bĕ kơ Baal-Sêbup, yang ƀuôn Êkron, thâodah kâo srăng hlao hĕ mơ̆ng klei ruă anei.”
Ƀiădah dĭng buăl jăk Yêhôwa lač kơ Y-Êli êkei ƀuôn Tisbê, “Kgŭ đĭ nao bĕ bi tuôm hŏng phung mnuih mtao Samari tiŏ nao, leh anăn lač kơ digơ̆, ‘Djŏ mơ̆ kyuadah amâo mâo Aê Diê ôh hlăm phung Israel tơl diih nao êmuh kơ Baal-Sêbup yang ƀuôn Êkron?’
Kyuanăn ară anei snei Yêhôwa lač, ‘Ih amâo srăng kgŭ ôh mơ̆ng jhưng pĭt ih đih anăn, ƀiădah sĭt nik ih srăng djiê.’ ” Snăn Y-Êli đuĕ nao.
Phung mnuih anăn lŏ wĭt kơ mtao, leh anăn mtao lač kơ diñu, “Si ngă diih wĭt hĕ?”
Diñu lač kơ gơ̆, “Mâo sa čô êkei hriê bi tuôm hŏng hmei leh anăn lač kơ hmei, ‘Wĭt bĕ kơ mtao pô tiŏ nao diih leh anăn lač kơ ñu, Snei Yêhôwa lač, Djŏ mơ̆ kyuadah amâo mâo Aê Diê ôh hlăm phung Israel tơl ih tiŏ nao arăng êmuh kơ Baal-Sêbup yang ƀuôn Êkron? Kyuanăn ih amâo srăng kgŭ ôh mơ̆ng jhưng pĭt ih đih anăn, ƀiădah sĭt nik ih srăng djiê.’ ”
Gơ̆ lač kơ diñu, “Ya mta mnuih hriê bi tuôm hŏng diih leh anăn hưn klei anăn kơ diih?”
Diñu lŏ wĭt lač, “Ñu hơô ao mlâo leh anăn hyuă hdrăng kơiêng klĭt.” Leh anăn gơ̆ lač, “Ñu jing Y-Êli yơh, êkei ƀuôn Tisbê.”
Mtao tiŏ nao kơ Y-Êli sa čô khua kơ êma pluh čô mbĭt hŏng phung êma pluh čô kahan ñu. Khua anăn đĭ nao kơ Y-Êli êjai gơ̆ dôk gŭ ti čŏng kbuôn, leh anăn lač kơ gơ̆, “Ơ mnuih Aê Diê, mtao lač, ‘Trŭn bĕ!’ ”
Ƀiădah Y-Êli lŏ wĭt lač kơ khua kơ êma pluh čô anăn, “Tơdah kâo jing sa čô mnuih Aê Diê, brei pui trŭn mơ̆ng adiê leh anăn čuh ih leh anăn phung êma pluh čô kahan ih.” Snăn pui trŭn mơ̆ng adiê leh anăn čuh ñu leh anăn phung êma pluh čô kahan ñu.
Mtao lŏ tiŏ nao kơ Y-Êli sa čô mkăn khua kơ êma pluh čô mbĭt hŏng phung êma pluh čô kahan gơ̆. Gơ̆ đĭ nao leh anăn lač kơ Y-Êli, “Ơ mnuih Aê Diê, snei klei mtao mtă, ‘Trŭn bĕ bi djăl!’ ”
Ƀiădah Y-Êli lŏ wĭt lač kơ digơ̆, “Tơdah kâo jing sa čô mnuih Aê Diê, brei pui mơ̆ng adiê trŭn leh anăn čuh ih leh anăn phung êma pluh čô kahan ih.” Snăn pui Aê Diê trŭn mơ̆ng adiê leh anăn čuh gơ̆ leh anăn phung êma pluh čô kahan gơ̆.
Mtao lŏ tiŏ nao sa čô khua tal tlâo kơ êma pluh čô mbĭt hŏng phung êma pluh čô kahan gơ̆. Khua tal tlâo kơ êma pluh čô kahan đĭ nao leh anăn hriê čuôn kơŭt ti anăp Y-Êli leh anăn kwưh kơ ñu, “Ơ mnuih Aê Diê, kâo akâo kơ ih brei klei hdĭp kâo leh anăn klei hdĭp phung êma pluh čô dĭng buăl ih anei jing yuôm ti anăp ală ih.
Nĕ anei pui trŭn leh mơ̆ng adiê leh anăn čuh leh phung dua čô khua kơ phung êma pluh čô kahan mbĭt hŏng phung êma pluh čô kahan diñu; ƀiădah ară anei brei klei hdĭp kâo jing yuôm ti anăp ală ih.”
Dĭng buăl jăk Yêhôwa lač kơ Y-Êli, “Trŭn bĕ mbĭt hŏng ñu, đăm huĭ kơ ñu ôh.” Snăn gơ̆ kgŭ leh anăn trŭn nao mbĭt hŏng ñu kơ mtao,
leh anăn lač kơ mtao, “Snei Yêhôwa lač, ‘Kyuadah ih tiŏ nao leh phung mnuih êmuh kơ Baal-Sêbup yang ƀuôn Êkron — djŏ mơ̆ kyuadah amâo mâo Aê Diê ôh hlăm čar Israel čiăng êmuh kơ klei ñu blŭ? — kyuanăn ih amâo srăng kgŭ mơ̆ng jhưng pĭt ih đih anăn ôh, ƀiădah sĭt nik ih srăng djiê.’ ”
Snăn ñu djiê tui si klei Yêhôwa blŭ leh hŏng Y-Êli. Y-Jôram adei ñu jing mtao hrô ñu hlăm thŭn tal dua Y-Jôram anak êkei Y-Jôsaphat mtao Yuđa, kyuadah Y-Ahasia amâo mâo anak êkei ôh.
Bruă mkăn Y-Ahasia ngă, amâo djŏ hĕ arăng čih leh hlăm Hdruôm Hră Klei Yăl Dliê kơ Phung Mtao Israel?
Y-Ahap mâo kjuh pluh čô anak êkei hlăm ƀuôn Samari. Snăn Y-Jêhu čih hră leh anăn mơĭt kơ ƀuôn Samari kơ phung khua kiă kriê ƀuôn anăn, kơ phung khua mduôn, leh anăn kơ phung kiă phung anak êkei Y-Ahap, lač,
“Ară anei tơdah hră anei truh kơ diih, kyuadah phung anak êkei khua diih dôk mbĭt hŏng diih, leh anăn mâo mbĭt hŏng diih lu êdeh aseh leh anăn aseh, lu boh ƀuôn mâo kđông, leh anăn mnơ̆ng bi blah,
ruah pô jăk hĭn leh anăn mâo klei năng hĭn hlăm phung anak êkei khua diih, leh anăn mdưm ñu ti jhưng mtao ama ñu, leh anăn bi blah bĕ kyua sang khua diih.”
Ƀiădah diñu huĭ êdimima leh anăn lač, “Nĕ anei dua čô mtao anăn amâo dưi kdơ̆ng ôh ti anăp ñu, snăn si drei dưi kdơ̆ng lĕ?”
Snăn khua kiă kriê sang mtao mbĭt hŏng khua ƀuôn, phung khua mduôn, leh anăn phung kiă kriê phung anak êkei mtao mơĭt asăp kơ Y-Jêhu, lač, “Hmei jing phung dĭng buăl ih, leh anăn hmei srăng ngă jih klei ih mtă kơ hmei. Hmei amâo srăng mjing sa čô mtao ôh. Ngă bĕ tui si klei ih mĭn jăk.”
Ñu lŏ čih hră tal dua kơ digơ̆, lač, “Tơdah diih dôk tĭng kơ kâo, leh anăn tơdah diih kăp gưt kâo, brei diih khăt mă boh kŏ phung anak êkei khua diih, leh anăn hriê kơ kâo mgi ti ƀuôn Jesrêel hlăm mmông anei.” Phung anak êkei mtao, kjuh pluh čô, dôk mbĭt hŏng phung mnuih hing ang hlăm ƀuôn, phung rông ba diñu.
Tơdah hră anăn truh kơ diñu, diñu mă phung anak êkei mtao leh anăn bi mdjiê digơ̆, kjuh pluh čô, dưm boh kŏ digơ̆ hlăm bai, leh anăn mơĭt boh kŏ anăn kơ Y-Jêhu ti ƀuôn Jesrêel.
Tơdah pô hưn truh leh anăn hưn kơ ñu, “Arăng djă ba leh boh kŏ phung anak êkei mtao,” ñu lač, “Brei diih mkăm boh kŏ anăn dua bĭt ti anôk mŭt ƀăng jang tơl aguah.”
Truh aguah ñu kbiă leh anăn dôk dơ̆ng, leh anăn lač kơ jih jang phung ƀuôn sang, “Diih jing ênuah. Kâo yơh pô bi trông čhai leh čiăng ngă kơ khua kâo, leh anăn bi mdjiê hĕ gơ̆; ƀiădah hlei bi mdjiê jih jang phung anei lĕ?
Snăn brei diih thâo amâo srăng mâo ôh sa klei amâo srăng bi truh tui si klei Yêhôwa blŭ, klei anăn Yêhôwa blŭ leh djŏ kơ sang Y-Ahap; kyuadah Yêhôwa ngă leh klei ñu blŭ leh hŏng dĭng buăl ñu Y-Êli.”
Snăn Y-Jêhu bi mdjiê jih jang phung ăt dôk hlăm sang Y-Ahap hlăm ƀuôn Jesrêel, jih jang phung êkei hing ang, phung mah jiăng, phung khua ngă yang ñu, tơl amâo lŏ mâo sa čô ăt dôk kơ ñu ôh.
Leh anăn Y-Jêhu kbiă đuĕ nao kơ ƀuôn Samari. Ktuê êlan êjai ñu dôk ti ƀuôn Bet-Êket phung mgăt biăp,
Y-Jêhu bi tuôm hŏng phung găp djuê Y-Ahasia mtao Yuđa leh anăn lač, “Hlei diih jing?” Digơ̆ lŏ wĭt lač, “Hmei jing phung găp djuê Y-Ahasia, leh anăn hmei trŭn hriê čhưn hŏng phung anak êkei mtao leh anăn phung anak êkei mtao mniê.”
Ñu lač, “Mă phung anăn hdĭp.” Diñu mă digơ̆ hdĭp leh anăn bi mdjiê digơ̆ ti ƀăng troh ti ƀuôn Bet-Êket, pă pluh dua čô, leh anăn ñu amâo lui pioh sa čô hlăm phung digơ̆ ôh.
Tơdah ñu đuĕ mơ̆ng anăn ñu bi tuôm hŏng Y-Jônadap anak êkei Y-Rêkap hriê bi tuôm hŏng ñu; leh anăn ñu kkuh kơ gơ̆ leh anăn lač kơ gơ̆, “Ai tiê ih jing sĭt suôr hŏng ai tiê kâo mơ̆ msĕ si ai tiê kâo jing sĭt suôr hŏng ai tiê ih?” Y-Jônadap lŏ wĭt lač, “Sĭt suôr yơh.” Y-Jêhu lač, “Tơdah snăn, yơr kngan ih kơ kâo.” Snăn gơ̆ yơr kngan kơ ñu. Leh anăn Y-Jêhu ktŭng gơ̆ đĭ mbĭt hŏng ñu hlăm êdeh aseh.
Y-Jêhu lač, “Hriê bĕ mbĭt hŏng kâo leh anăn dlăng klei kâo hur har kơ Yêhôwa.” Snăn ñu brei gơ̆ đĭ hlăm êdeh aseh ñu.
Tơdah ñu truh ti ƀuôn Samari, ñu bi mdjiê jih jang phung ăt dôk kơ Y-Ahap hlăm ƀuôn Samari, tơl ñu bi luč hĕ digơ̆ jih, tui si klei Yêhôwa blŭ leh kơ Y-Êli.
Y-Jêhu bi kƀĭn jih jang phung ƀuôn sang leh anăn lač kơ digơ̆, “Y-Ahap mă bruă kơ yang Baal knŏng ƀiă; ƀiădah Y-Jêhu srăng mă bruă kơ ñu lu.
Snăn ară anei iêu bĕ kơ kâo jih jang phung khua pô hưn êlâo yang Baal, jih jang phung kkuh mpŭ kơ ñu, leh anăn jih jang phung khua ngă yang ñu. Đăm brei kƀah sa čô ôh, kyuadah kâo mâo sa klei ngă yang prŏng čiăng myơr kơ yang Baal. Hlei pô êkŭt amâo srăng hdĭp ôh.” Ƀiădah Y-Jêhu ngă klei anăn hŏng klei mnêč čiăng bi rai phung kkuh mpŭ kơ yang Baal.
Y-Jêhu mtă, “Pioh bĕ sa klei bi kƀĭn hŏng klei mpŭ kơ yang Baal.” Snăn arăng hưn klei bi kƀĭn anăn.
Y-Jêhu tiŏ nao mnuih hưn tar ƀar čar Israel; leh anăn jih jang phung kkuh mpŭ kơ yang Baal hriê, tơl amâo mâo ôh sa čô ăt dôk amâo hriê ôh. Diñu mŭt hlăm sang yang Baal, leh anăn sang yang Baal bŏ mơ̆ng knhal anei kơ knhal adih.
Ñu lač kơ pô kiă adŭ pioh čhiăm ao, “Mă ba čhiăm ao kơ jih jang phung kkuh mpŭ kơ yang Baal.” Snăn gơ̆ mă ba čhiăm ao anăn kơ diñu.
Leh anăn Y-Jêhu mŭt hlăm sang yang Baal mbĭt hŏng Y-Jônadap anak êkei Y-Rêkap, leh anăn ñu lač kơ phung kkuh mpŭ kơ yang Baal, “Ksiêm leh anăn dlăng bĕ čiăng kơ amâo mâo sa čô ôh mă bruă kơ Yêhôwa tinei ti krah diih, ƀiădah knŏng phung kkuh mpŭ kơ yang Baal.”
Leh anăn ñu mŭt čiăng myơr mnơ̆ng ngă yang leh anăn mnơ̆ng myơr čuh. Y-Jêhu dưm sa păn pluh čô êkei ti tač leh anăn lač, “Mnuih bi tlaih sa čô hlăm phung kâo jao kơ kngan diih, pô anăn srăng luč klei hdĭp ñu.”
Tơdah ñu bi ruê̆ leh klei myơr mnơ̆ng myơr čuh, Y-Jêhu lač kơ phung gak leh anăn kơ phung khua kahan, “Mŭt bi mdjiê diñu bĕ; đăm brei sa čô tlaih ôh.” Snăn tơdah diñu bi mdjiê digơ̆ hŏng đao gưm, phung gak leh anăn phung khua kahan hwiê hĕ digơ̆ kơ tač leh anăn mŭt hlăm adŭ ti lam sang yang Baal.
Diñu mă ba kơ tač gơ̆ng kŭt sang yang Baal leh anăn čuh hĕ gơ̆.
Diñu ruh gơ̆ng kŭt yang Baal leh anăn sang yang Baal leh anăn mjing gơ̆ anôk eh mơiêk truh kơ hruê anei.
Snăn yơh Y-Jêhu bi luč yang Baal mơ̆ng phung Israel.
Ƀiădah Y-Jêhu amâo wir đuĕ ôh mơ̆ng klei soh Y-Jêrôbôam anak êkei Y-Nêbat, klei anăn ñu bi msoh leh kơ phung Israel, rup êđai êmô mah hlăm ƀuôn Bêthel leh anăn ƀuôn Dan.
Yêhôwa lač kơ Y-Jêhu, “Kyuadah ih ngă jăk leh hlăm klei ih bi sĭt klei jing kpă ti anăp ală kâo, leh anăn ngă leh kơ sang Y-Ahap tui si jih klei hlăm ai tiê kâo, phung anak êkei ih ti ênuk tal pă srăng dôk gŭ ti jhưng mtao Israel.”
Ƀiădah Y-Jêhu amâo răng ôh čiăng êbat hlăm klei bhiăn Yêhôwa Aê Diê Israel hŏng jih ai tiê ñu. Ñu amâo wir đuĕ ôh mơ̆ng klei soh Y-Jêrôbôam, klei anăn gơ̆ bi msoh leh phung Israel.
Hlăm ênuk anăn Yêhôwa dơ̆ng khăt đa đa kdrêč čar Israel. Y-Hasael dưi hŏng diñu tar ƀar čar Israel:
mơ̆ng êa krông Yurdan phă ngŏ, jih čar Galaat, phung Gat, phung Ruben, leh anăn phung Manasê mơ̆ng ƀuôn Arôer giăm tlung êa krông Arnôn, si tô hmô čar Galaat leh anăn čar Basan.
Bruă mkăn Y-Jêhu ngă, leh anăn jih jang klei ñu ngă leh, leh anăn jih klei ktang ñu, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Israel?
Snăn Y-Jêhu djiê nao dôk mbĭt hŏng phung aê ñu, leh anăn arăng dơr ñu hlăm ƀuôn Samari. Y-Jôača anak êkei ñu kiă kriê čuê ñu.
Boh sui Y-Jêhu kiă kriê phung Israel hlăm ƀuôn Samari mâo dua pluh sa păn thŭn.
Tơdah H'Athali amĭ Y-Ahasia ƀuh anak êkei ñu djiê leh, ñu kgŭ leh anăn bi rai hĕ jih jang găp djuê mtao.
Ƀiădah H'Jôsêba anak mniê mtao Y-Jôram, adei mniê Y-Ahasia, mă Y-Jôas anak êkei Y-Ahasia leh anăn tlĕ mă gơ̆ mơ̆ng phung anak êkei mtao arăng dơ̆ng bi mdjiê, leh anăn ñu dưm gơ̆ leh anăn mniê kiă kriê gơ̆ hlăm sa boh adŭ pĭt, mdăp gơ̆ kơ H'Athali. Kyuanăn arăng amâo bi mdjiê gơ̆ ôh,
leh anăn gơ̆ dôk mbĭt hŏng ñu êjai năm thŭn, mdăp hlăm sang Yêhôwa êjai H'Athali kiă kriê čar.
Ƀiădah hlăm thŭn tal kjuh Y-Jêhôida tiŏ nao arăng atăt ba phung khua kahan kơ phung Karit leh anăn phung kahan gak, leh anăn brei digơ̆ hriê kơ ñu hlăm sang Yêhôwa. Ñu ngă klei bi mguôp hŏng digơ̆ leh anăn brei digơ̆ kat asei hlăm sang Yêhôwa. Leh anăn ñu bi êdah kơ digơ̆ anak êkei mtao.
Ñu mtă kơ digơ̆, “Anei klei diih srăng ngă: sa kdrêč hlăm tlâo phung diih phung dơ̆ng mdei bruă hruê sabat leh anăn kiă sang mtao
(sa kdrêč hlăm tlâo phung mkăn dôk ti ƀăng jang Sur, leh anăn sa kdrêč hlăm tlâo mkăn dôk ti ƀăng jang ti tluôn phung gak) srăng gak sang mtao.
Leh anăn dua êpul hlăm phung diih, phung dơ̆ng mă bruă hruê sabat leh anăn gak sang Yêhôwa,
srăng wang mtao, grăp čô djă mnơ̆ng bi blah. Hlei pô hriê giăm hŏng phung kahan brei diih bi mdjiê hĕ. Dôk mbĭt hŏng mtao tơdah ñu kbiă leh anăn tơdah ñu mŭt.”
Phung khua kahan ngă tui si jih klei Y-Jêhôida khua ngă yang mtă leh. Grăp čô khua kahan atăt ba phung kahan ñu, phung dơ̆ng mdei hruê sabat, mbĭt hŏng phung dơ̆ng mă bruă hruê sabat, leh anăn diñu hriê kơ Y-Jêhôida khua ngă yang.
Khua ngă yang brei kơ phung khua kahan kju leh anăn khil jing leh dŏ Mtao Đawit, dŏ anăn dôk hlăm sang Yêhôwa.
Phung gak dôk dơ̆ng, grăp čô djă mnơ̆ng ñu bi blah, mơ̆ng tĭng dhŭng sang truh kơ tĭng dưr sang, jŭm dar knưl leh anăn sang.
Ñu atăt ba anak êkei mtao, leh anăn mđua đuôn mtao ti boh kŏ gơ̆, leh anăn brei klei hưn kơ gơ̆; leh anăn diñu hưn klei gơ̆ jing mtao leh anăn trôč êa ƀâo mngưi kơ gơ̆. Diñu pah kngan leh anăn lač, “Mtao lă lar!”
Tơdah H'Athali hmư̆ ênai phung gak leh anăn phung ƀuôn sang, ñu mŭt hlăm sang Yêhôwa, nao kơ phung ƀuôn sang.
Leh anăn tơdah ñu dlăng, nĕ anei mtao dôk dơ̆ng giăm kmeh tui si klei bhiăn, phung khua kahan leh anăn phung ayŭ ki dôk ti djiêu mtao, leh anăn jih jang phung ƀuôn sang hlăm lăn čar hơ̆k mơak leh anăn ayŭ ki. H'Athalia hiêk čhiăm ao ñu leh anăn ur, “Klei lhiăr! Klei lhiăr yơh!”
Leh anăn Y-Jêhôida khua ngă yang mtă kơ phung khua kahan, “Atăt ba ñu ti tač plah wah phung kahan; leh anăn bi mdjiê hĕ hŏng đao gưm hlei pô tui hlue ñu.” Kyuadah khua ngă yang lač, “Đăm bi mdjiê ñu ôh hlăm sang Yêhôwa.”
Snăn digơ̆ mă ñu, leh anăn ñu êbat ti êlan aseh mŭt kơ sang mtao, leh anăn tinăn yơh arăng bi mdjiê hĕ ñu.
Y-Jêhôida ngă klei bi mguôp hdơ̆ng Yêhôwa hŏng mtao leh anăn hŏng phung ƀuôn sang, čiăng kơ diñu srăng jing phung ƀuôn sang Yêhôwa; leh anăn hdơ̆ng mtao hŏng phung ƀuôn sang msĕ mơh.
Leh anăn jih jang phung ƀuôn sang hlăm čar nao kơ sang yang Baal leh anăn ruh gơ̆, bi mčah hĕ đơ điêt knưl leh anăn rup gơ̆, leh anăn diñu bi mdjiê Y-Matan khua ngă yang kơ yang Baal ti anăp knưl. Khua ngă yang dưm phung gak kiă kriê sang Yêhôwa.
Ñu mă phung khua kahan, phung Karit, phung gak, leh anăn jih jang phung ƀuôn sang hlăm čar; leh anăn diñu atăt ba mtao trŭn mơ̆ng sang Yêhôwa, êbat ti êlan ƀăng jang phung gak nao kơ sang mtao. Ñu dôk gŭ ti jhưng mtao phung mtao.
Snăn jih jang phung ƀuôn sang hlăm čar hơ̆k mơak, leh anăn ƀuôn dôk êđăp ênang leh arăng bi mdjiê H'Athali hŏng đao gưm ti sang mtao.
Y-Jôas mâo kjuh thŭn tơdah ñu dơ̆ng kiă kriê.
Hlăm thŭn tal kjuh Y-Jêhu, Y-Jôas dơ̆ng kiă kriê, leh anăn ñu kiă kriê pă pluh thŭn hlăm ƀuôn Yêrusalem. Anăn amĭ ñu H'Sibia mơ̆ng ƀuôn Bêr-Sêba.
Y-Jôas ngă ya jing djŏ ti anăp ală Yêhôwa jih hruê ñu dôk hdĭp, kyuadah Y-Jêhôida khua ngă yang bi hriăm ñu.
Ƀiădah anôk dlông arăng amâo mă hĕ ôh; phung ƀuôn sang ăt ngă yang leh anăn čuh mnơ̆ng ƀâo mngưi ti anôk dlông.
Y-Jôas lač kơ phung khua ngă yang, “Jih jang prăk mơ̆ng mnơ̆ng doh jăk arăng mă ba kơ sang Yêhôwa, prăk arăng rĭng mơ̆ng grăp čô, leh anăn prăk arăng ba kơ sang Yêhôwa hŏng ai tiê čiăng
brei phung khua ngă yang mă, grăp čô mơ̆ng phung ñu thâo kral; leh anăn brei diñu lŏ mkra sang yang ti anôk arăng ƀuh jing yuôm lŏ mkra.”
Ƀiădah tơl hlăm thŭn tal dua pluh tlâo Y-Jôas, phung khua ngă yang amâo tuôm mkra ôh sang yang.
Kyuanăn mtao Jôas iêu Y-Jêhôida khua ngă yang leh anăn phung khua ngă yang mkăn leh anăn lač kơ digơ̆, “Si ngă diih amâo mkra sang yang? Snăn ară anei đăm lŏ mă prăk mơ̆ng phung diih thâo kral ôh, ƀiădah jao prăk anăn kơ klei mkra sang.”
Snăn phung khua ngă yang tŭ kơ diñu amâo lŏ mă ôh prăk mơ̆ng phung ƀuôn sang, leh anăn kơ diñu amâo srăng mkra sang ôh.
Y-Jêhôida khua ngă yang mă sa boh hip leh anăn ƀoh ƀăng ti dlông gơ̆, leh anăn dưm gơ̆ ti djiêu knưl tĭng hnuă tơdah arăng mŭt hlăm sang Yêhôwa; leh anăn phung khua ngă yang kiă kriê ƀăng bhă dưm hlăm anăn jih jang prăk arăng ba kơ sang Yêhôwa.
Tơdah diñu ƀuh mâo lu prăk hlăm hip anăn, khua čih hră mtao leh anăn khua ngă yang prŏng hriê yap, trôk hlăm kdô, leh anăn kă hĕ kdô anăn, jih prăk mâo hlăm sang Yêhôwa.
Leh anăn diñu brei prăk mkă leh hlăm kngan phung mă bruă kiă kriê sang Yêhôwa; leh anăn phung anăn mưn hŏng prăk anăn phung krah kmeh leh anăn phung mdơ̆ng dôk mă bruă kơ sang Yêhôwa,
leh anăn kơ phung mdơ̆ng boh tâo, leh anăn kơ phung krah boh tâo, leh anăn kơ klei blei kyâo leh anăn boh tâo krah leh pioh mkra sang Yêhôwa, leh anăn kơ ya mta bruă lŏ mkra sang.
Ƀiădah arăng amâo ngă ôh kơ sang Yêhôwa hmăm prăk, mnơ̆ng bi mdjiê pui diăn, êlŭ, ki ayŭ, amâodah čhiên mngan ngă hŏng mah, amâodah čhiên mngan ngă hŏng prăk, hŏng prăk arăng ba kơ sang Yêhôwa,
kyuadah arăng brei pioh dŏ anăn kơ phung mă bruă mkra sang Yêhôwa.
Arăng amâo ksiêm ôh prăk kơ phung mnuih arăng jao leh brei diñu ƀơk phung mă bruă, kyuadah digơ̆ ngă hŏng klei ênuah.
Prăk arăng myơr kyua klei jing soh leh, leh anăn prăk myơr kyua klei soh, arăng amâo ba kơ sang Yêhôwa ôh; prăk anăn pioh kơ phung khua ngă yang.
Hlăk anăn Y-Hasael mtao Siri đĭ nao bi blah hŏng ƀuôn Gat leh anăn mă gơ̆. Ƀiădah tơdah Y-Hasael anăp đĭ nao bi blah hŏng ƀuôn Yêrusalem,
Y-Jôas mtao Yuđa mă jih jang mnơ̆ng arăng myơr hŏng klei ƀuăn, dŏ anăn Y-Jôsaphat, Y-Jôram, leh anăn Y-Ahasia phung aê ñu, phung mtao Yuđa, pioh brei leh, leh anăn mnơ̆ng ñu pô myơr hŏng klei ƀuăn, leh anăn jih jang mah mâo hlăm adŭ pioh ngăn sang Yêhôwa leh anăn sang mtao, leh anăn mơĭt dŏ anăn kơ Y-Hasael mtao Siri. Leh anăn Y-Hasael đuĕ mơ̆ng ƀuôn Yêrusalem.
Bruă mkăn Y-Jôas ngă, leh anăn jih klei ñu ngă leh, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Phung dĭng buăl ñu kgŭ leh anăn bi trông čhai, leh anăn bi mdjiê Y-Jôas hlăm sang Milô ti êlan trŭn nao kơ ƀuôn Sila.
Mâo Y-Jôsakar anak êkei Y-Simêat leh anăn Y-Jêhôsabat anak êkei Y-Sômer, phung dĭng buăl ñu, bi mdjiê ñu, snăn ñu djiê. Arăng dơr ñu mbĭt hŏng phung aê ñu hlăm ƀuôn Y-Đawit, leh anăn Y-Amasia anak êkei ñu kiă kriê čuê ñu.
Hlăm thŭn tal dua pluh tlâo Y-Jôas anak êkei Y-Ahasia mtao Yuđa, Y-Jôača anak êkei Y-Jêhu dơ̆ng kiă kriê phung Israel hlăm ƀuôn Samari, leh anăn ñu kiă kriê pluh kjuh thŭn.
Ñu ngă klei jhat ti anăp ală Yêhôwa, leh anăn tui hlue klei soh Y-Jêrôbôam anak êkei Y-Nêbat, klei anăn gơ̆ bi msoh phung Israel. Ñu amâo đuĕ ôh mơ̆ng klei soh anăn.
Yêhôwa čuh ai ngêñ kơ phung Israel, leh anăn ñu jao digơ̆ nanao hlăm kngan Y-Hasael mtao Siri leh anăn hlăm kngan Y-Ben-Hadat anak êkei Y-Hasael.
Y-Jôača kwưh kơ Yêhôwa, leh anăn Yêhôwa hmư̆ ñu; kyuadah Yêhôwa ƀuh klei arăng ktư̆ juă phung Israel, klei mtao Siri ktư̆ juă digơ̆.
Kyuanăn Yêhôwa brei kơ phung Israel sa čô pô bi mtlaih, snăn diñu tlaih mơ̆ng kngan phung Siri; leh anăn phung ƀuôn sang Israel dôk hlăm sang diñu msĕ si hlăk êlâo.
Ƀiădah diñu amâo đuĕ ôh mơ̆ng klei soh sang Y-Jêrôbôam, klei anăn gơ̆ bi msoh phung Israel, ƀiădah diñu êbat hlăm klei soh anăn; leh anăn sa ƀĕ gơ̆ng kŭt rup yang Asêra msĕ mơh ăt dôk hlăm ƀuôn Samari.
Kyuadah ñu amâo lui ôh kơ Y-Jôača sa phung kahan êbeh hĭn kơ êma pluh čô đĭ aseh, leh anăn pluh boh êdeh aseh, leh anăn pluh êbâo čô êbat jơ̆ng; kyuadah mtao Siri bi rai hĕ digơ̆ leh anăn mjing digơ̆ msĕ si ƀruih ti anôk prah mdiê.
Bruă mkăn Y-Jôača ngă, leh anăn jih klei ñu ngă leh, leh anăn klei ktang ñu, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Israel?
Snăn Y-Jôača djiê nao dôk mbĭt hŏng phung aê ñu, leh anăn arăng dơr ñu hlăm ƀuôn Samari. Leh anăn Y-Jôas anak êkei ñu kiă kriê čuê ñu.
Hlăm thŭn tal tlâo pluh kjuh Y-Jôas mtao Yuđa, Y-Jôas anak êkei Y-Jôača dơ̆ng kiă kriê phung Israel hlăm ƀuôn Samari, leh anăn ñu kiă kriê pluh năm thŭn.
Ñu msĕ mơh ngă klei jhat ti anăp ală Yêhôwa; ñu amâo đuĕ ôh mơ̆ng jih klei soh Y-Jêrôbôam anak êkei Y-Nêbat, klei anăn gơ̆ bi msoh phung Israel, ƀiădah ñu êbat hlăm klei soh anăn.
Bruă mkăn Y-Jôas ngă, leh anăn jih klei ñu ngă leh, leh anăn klei ktang ñu bi blah hŏng Y-Amasia mtao Yuđa, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Israel?
Snăn Y-Jôas djiê nao dôk mbĭt hŏng phung aê ñu, leh anăn Y-Jêrôbôam dôk ti jhưng mtao ñu. Arăng dơr Y-Jôas hlăm ƀuôn Samari mbĭt hŏng phung mtao Israel.
Tơdah Y-Êlisê ruă leh, hŏng klei ruă anăn ñu srăng djiê, Y-Jôas mtao Israel trŭn nao kơ ñu leh anăn hia ti anăp ñu, lač, “Ơ ama kâo, Ơ ama kâo! Êdeh aseh Israel leh anăn phung đĭ aseh anăn!”
Y-Êlisê lač kơ ñu, “Mă bĕ sa ƀĕ hna leh anăn ƀrăm.” Snăn ñu mă hna leh anăn ƀrăm.
Leh anăn gơ̆ lač kơ mtao Israel, “Ƀêč bĕ hna.” Leh anăn ñu ƀêč. Y-Êlisê bă kngan gơ̆ ti kngan mtao.
Gơ̆ lač, “Pŏk bĕ ƀăng bhă điêt tĭng ngŏ.” Leh anăn ñu pŏk. Y-Êlisê lač, “Mnah bĕ.” Leh anăn ñu mnah. Gơ̆ lač, “Ƀrăm Yêhôwa kơ klei dưi, ƀrăm kơ klei dưi hŏng čar Siri! Kyuadah ih srăng bi blah hŏng phung Siri hlăm ƀuôn Aphek tơl ih bi luč hĕ diñu jih.”
Gơ̆ lač, “Mă bĕ ƀrăm.” Leh anăn ñu mă. Gơ̆ lač kơ mtao Israel, “Čăm bĕ ti lăn hŏng ƀrăm anăn.” Leh anăn ñu čăm tlâo bliư̆ leh anăn lui.
Snăn mnuih Aê Diê ăl kơ ñu leh anăn lač, “Jăk hĭn tơdah ih čăm leh êma amâodah năm bliư̆; snăn kơh ih dưi čăm čar Siri tơl ih bi luč hĕ čar anăn. Ƀiădah ară anei lĕ, ih srăng čăm čar Siri knŏng tlâo bliư̆.”
Snăn Y-Êlisê djiê, leh anăn arăng dơr ñu. Ênuk anăn phung Môap khăng mŭt čar čiăng bi blah hlăm yan mnga.
Êjai arăng dơr sa čô mnuih, nĕ anei diñu ƀuh sa phung hriê bi blah, leh anăn arăng hwiê hĕ mnuih anăn hlăm msat Y-Êlisê. Tơdah mnuih anăn sô̆ djŏ hŏng klang Y-Êlisê, ñu lŏ hdĭp leh anăn dôk dơ̆ng.
Y-Hasael mtao Siri ktư̆ juă phung Israel jih ênuk Y-Jôača.
Ƀiădah Yêhôwa pap kơ diñu leh anăn hơiêng kơ diñu, leh anăn Yêhôwa wir phă diñu, kyua klei gơ̆ bi mguôp leh hŏng Y-Abraham, Y-Isăk, leh anăn Y-Yakôp, leh anăn amâo čiăng bi rai diñu ôh, kăn suôt diñu mơ̆ng anăp gơ̆ rei hlŏng kơ hruê anei.
Tơdah Y-Hasael mtao Siri djiê, Y-Ben-Hadat anak êkei ñu kiă kriê čuê ñu.
Leh anăn Y-Jôas anak êkei Y-Jôača lŏ sua mă mơ̆ng kngan Y-Ben-Hadat anak êkei Y-Hasael jih jang ƀuôn gơ̆ mă leh mơ̆ng Y-Jôača ama ñu hlăm klei bi blah. Tlâo bliư̆ Y-Jôas dưi hŏng ñu leh anăn lŏ sua mă ƀuôn phung Israel anăn.
Hlăm thŭn tal dua Y-Jôas anak êkei Y-Jôača mtao Israel, Y-Amasia anak êkei Y-Jôas mtao Yuđa dơ̆ng kiă kriê.
Ñu mâo dua pluh êma thŭn tơdah ñu dơ̆ng kiă kriê, leh anăn ñu kiă kriê dua pluh dua păn thŭn hlăm ƀuôn Yêrusalem. Anăn amĭ ñu jing H'Jôađan mơ̆ng ƀuôn Yêrusalem.
Ñu ngă klei djŏ ti anăp ală Yêhôwa, ƀiădah amâo djŏ ôh msĕ si Y-Đawit aê ñu. Ñu ngă jih klei tui si Y-Jôas ama ñu ngă leh.
Ƀiădah arăng amâo mă hĕ ôh anôk dlông. Phung ƀuôn sang ăt ngă yang leh anăn čuh mnơ̆ng ƀâo mngưi ti anôk dlông.
Tơdah klei ñu jing mtao jing kjăp leh, ñu bi mdjiê hĕ phung dĭng buăl ñu, phung bi mdjiê leh mtao ama ñu.
Ƀiădah ñu amâo bi mdjiê ôh anak phung bi mdjiê anăn; tui si klei čih leh hlăm hdruôm hră klei bhiăn Y-Môis, klei Yêhôwa mtă leh, “Arăng amâo srăng bi mdjiê ôh phung ama kyua phung anak, amâodah arăng amâo srăng bi mdjiê phung anak kyua phung ama; ƀiădah grăp čô srăng djiê kyua klei soh ñu pô.”
Ñu bi mdjiê pluh êbâo čô phung Êđôm hlăm Tlung Hra, leh anăn mă ƀuôn Sêla hŏng klei ksŭng, leh anăn lŏ bi anăn ƀuôn Jokthêel, jing anăn gơ̆ hlŏng kơ hruê anei.
Y-Amasia tiŏ nao mnuih hưn kơ Y-Jôas anak êkei Y-Jôača, čô Y-Jêhu, mtao Israel, lač, “Hriê bĕ, brei drei bi blah lăng.”
Y-Jôas mtao Israel mơĭt asăp blŭ kơ Y-Amasia mtao Yuđa, “Êruê hlăm čar Liƀan mơĭt asăp blŭ kơ kyâo sêdar hlăm čar Liƀan, lač, ‘Brei anak mniê ih jing mô̆ kơ anak êkei kâo.’ Sa drei hlô dliê mơ̆ng čar Liƀan găn leh anăn juă hĕ kơ gŭ êruê anăn.
Sĭt nik ih čăm leh čar Êđôm, leh anăn ai tiê ih bi mđĭ ih leh. Brei ih hrăp hŏng klei guh kơang ih leh anăn dôk bĕ ti sang; kyuadah si ngă ih čiăng bi truh klei rŭng răng tơl ih êbuh, ih leh anăn phung Yuđa mbĭt hŏng ih?”
Ƀiădah Y-Amasia amâo čiăng hmư̆ ôh. Snăn Y-Jôas mtao Israel đĭ nao; ñu leh anăn Y-Amasia mtao Yuđa bi blah ti ƀuôn Bet-Sêmes, jing ƀuôn phung Yuđa.
Phung Israel dưi hŏng phung Yuđa, leh anăn grăp čô đuĕ kơ sang ñu pô.
Y-Jôas mtao Israel mă Y-Amasia mtao Yuđa, anak êkei Y-Jôas čô Y-Ahasia, ti ƀuôn Bet-Sêmes, leh anăn nao kơ ƀuôn Yêrusalem leh anăn bi klưh mnư̆ ƀuôn Yêrusalem pă êtuh heh mơ̆ng Ƀăng Jang Êphraim truh ti Ƀăng Jang Kiêng.
Ñu mă jih mah leh anăn prăk, leh anăn jih jang čhiên mngan mâo hlăm sang Yêhôwa leh anăn hlăm adŭ pioh ngăn hlăm sang mtao, leh anăn ñu msĕ mơh mă phung mnă leh anăn ñu lŏ wĭt kơ ƀuôn Samari.
Bruă mkăn Y-Jôas ngă, leh anăn klei ktang ñu, leh anăn si ñu bi blah hŏng Y-Amasia mtao Yuđa, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Israel?
Y-Jôas djiê nao dôk mbĭt hŏng phung aê ñu, leh anăn arăng dơr ñu hlăm ƀuôn Samari mbĭt hŏng phung mtao Israel. Leh anăn Y-Jêrôbôam anak êkei ñu kiă kriê čuê ñu.
Y-Amasia anak êkei Y-Jôas mtao Yuđa dôk hdĭp pluh êma thŭn leh djiê Y-Jôas anak êkei Y-Jôača mtao Israel.
Bruă mkăn Y-Amasia ngă amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Arăng bi trông čhai ngă kơ ñu hlăm ƀuôn Yêrusalem, leh anăn ñu đuĕ kơ ƀuôn Lakis. Ƀiădah arăng tiŏ nao mnuih kơ ƀuôn Lakis mă ñu, leh anăn digơ̆ bi mdjiê ñu tinăn.
Leh anăn arăng mdiăng ba ñu hŏng aseh, leh anăn arăng dơr ñu hlăm ƀuôn Yêrusalem mbĭt hŏng phung aê ñu hlăm ƀuôn Y-Đawit.
Jih jang phung ƀuôn sang mă Y-Asaria, gơ̆ mâo pluh năm thŭn, leh anăn mjing gơ̆ mtao čuê ama gơ̆ Y-Amasia.
Gơ̆ mdơ̆ng ƀuôn Êlat leh anăn lŏ bi wĭt ƀuôn anăn kơ phung Yuđa, leh mtao Y-Amasia djiê nao dôk mbĭt hŏng phung aê ñu.
Hlăm thŭn pluh êma Y-Amasia anak êkei Y-Jôas mtao Yuđa, Y-Jêrôbôam anak êkei Y-Jôas mtao Israel dơ̆ng kiă kriê hlăm ƀuôn Samari, leh anăn ñu kiă kriê pă pluh sa thŭn.
Ñu ngă klei jhat ti anăp ală Yêhôwa. Ñu amâo đuĕ ôh mơ̆ng jih klei soh Y-Jêrôbôam anak êkei Y-Nêbat, klei anăn bi msoh phung Israel.
Ñu lŏ bi wĭt knông lăn čar Israel mơ̆ng anôk mŭt ƀuôn Hamat truh kơ êa ksĭ Arabah, tui si klei Yêhôwa Aê Diê Israel blŭ, klei anăn Yêhôwa blŭ hŏng dĭng buăl ñu Y-Yônas anak êkei Y-Amitai, khua pô hưn êlâo, êkei ƀuôn Gat-Hêpher.
Kyuadah Yêhôwa ƀuh klei knap phung Israel jing ktrŏ snăk, kyuadah arăng amâo lui sa čô ôh hlŭn amâodah êngiê, leh anăn amâo mâo pô đru phung Israel.
Ƀiădah Yêhôwa amâo tuôm lač ôh kơ ñu srăng lăm hĕ anăn phung Israel mơ̆ng ti gŭ adiê, snăn Yêhôwa bi mtlaih digơ̆ hŏng kngan Y-Jêrôbôam anak êkei Y-Jôas.
Bruă mkăn Y-Jêrôbôam ngă, leh anăn jih klei ñu ngă leh, leh anăn klei ktang ñu, klei ñu bi blah, klei ñu lŏ bi wĭt ƀuôn Damas leh anăn ƀuôn Hamat kơ phung Israel, ƀuôn anăn jing leh dŏ phung Yuđa, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Israel?
Leh anăn Y-Jêrôbôam djiê nao dôk mbĭt hŏng phung aê ñu phung mtao Israel, leh anăn Y-Sakari anak êkei ñu kiă kriê čuê ñu.
Hlăm thŭn tal dua pluh kjuh Y-Jêrôbôam mtao Israel, Y-Asaria anak êkei Y-Amasia mtao Yuđa dơ̆ng kiă kriê.
Ñu mâo pluh năm thŭn tơdah ñu dơ̆ng kiă kriê, leh anăn ñu kiă kriê êma pluh dua thŭn hlăm ƀuôn Yêrusalem. Anăn amĭ ñu H'Jêkôlia mơ̆ng ƀuôn Yêrusalem.
Ñu ngă klei djŏ ti anăp ală Yêhôwa tui si jih klei ama ñu Y-Amasia ngă leh.
Ƀiădah arăng amâo mă hĕ anôk dlông ôh. Phung ƀuôn sang ăt ngă yang leh anăn čuh mnơ̆ng ƀâo mngưi ti anôk dlông.
Yêhôwa čăm mtao, snăn ñu jing hĕ mnuih djŏ phŭng truh kơ hruê ñu djiê, leh anăn ñu dôk hlăm sang mdê. Y-Jôtham anak êkei mtao kiă kriê phung hlăm sang, kiă kriê phung ƀuôn sang hlăm čar.
Bruă mkăn Y-Asaria ngă, leh anăn jih klei ñu ngă leh, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Y-Asaria djiê nao dôk mbĭt hŏng phung aê ñu, leh anăn arăng dơr ñu mbĭt hŏng phung aê ñu hlăm ƀuôn Y-Đawit. Y-Jôtham anak êkei ñu kiă kriê čuê ñu.
Hlăm thŭn tal tlâo pluh sa păn Y-Asaria mtao Yuđa, Y-Sakari anak êkei Y-Jêrôbôam kiă kriê phung Israel hlăm ƀuôn Samari êjai năm mlan.
Ñu ngă klei jhat ti anăp ală Yêhôwa msĕ si phung aê ñu ngă leh. Ñu amâo đuĕ ôh mơ̆ng klei soh Y-Jêrôbôam anak êkei Y-Nêbat, klei anăn gơ̆ bi msoh phung Israel.
Y-Salum anak êkei Y-Jabes bi trông čhai ngă kơ ñu, leh anăn čăm hĕ ñu ti ƀuôn Iblêam, leh anăn bi mdjiê ñu, leh anăn kiă kriê hrô ñu.
Bruă mkăn Y-Sakari ngă, nĕ anei arăng čih leh hlăm hdruôm hră Klei Yăl Dliê kơ Phung Mtao Israel.
(Anei jing klei Yêhôwa ƀuăn leh kơ Y-Jêhu, “Phung anak čô ih srăng dôk gŭ ti jhưng mtao Israel truh kơ ênuk tal pă.” Leh anăn klei anăn truh sĭt).
Y-Salum anak êkei Y-Jabes dơ̆ng kiă kriê hlăm thŭn tal tlâo pluh dua păn Y-Usia mtao Yuđa, leh anăn ñu kiă kriê êjai sa mlan hlăm ƀuôn Samari.
Y-Menahem anak êkei Y-Gadi đĭ hriê mơ̆ng ƀuôn Tirsa leh anăn truh kơ ƀuôn Samari, leh anăn ñu čăm Y-Salum anak êkei Y-Jabes hlăm ƀuôn Samari leh anăn bi mdjiê gơ̆, leh anăn kiă kriê hrô gơ̆.
Bruă mkăn Y-Salum ngă, leh anăn klei ñu bi trông čhai, nĕ anei arăng čih leh hlăm hdruôm hră Klei Yăl Dliê kơ Phung Mtao Israel.
Hlăk anăn Y-Menahem plah bi rai ƀuôn Tapua leh anăn jih jang phung dôk hlăm anăn leh anăn kdriêl lăn gơ̆ mơ̆ng ƀuôn Tirsa; kyuadah digơ̆ amâo pŏk ƀuôn kơ ñu ôh, kyuanăn ñu plah bi rai gơ̆, leh anăn ñu mbliah tian jih jang mniê ba tian hlăm ƀuôn anăn.
Hlăm thŭn tal tlâo pluh dua păn Y-Asaria mtao Yuđa, Y-Menahem anak êkei Y-Gadi dơ̆ng kiă kriê phung Israel, leh anăn ñu kiă kriê pluh thŭn hlăm ƀuôn Samari.
Ñu ngă klei jhat ti anăp ală Yêhôwa. Jih ênuk ñu, ñu amâo đuĕ ôh mơ̆ng jih klei soh Y-Jêrôbôam anak êkei Y-Nêbat, klei anăn gơ̆ bi msoh phung Israel.
Y-Pul mtao Asiri hriê ngă kơ čar; leh anăn Y-Menahem brei kơ Y-Pul sa êbâo talăng prăk, čiăng kơ gơ̆ dưi đru ñu bi kjăp klei ñu jing mtao.
Y-Menahem rĭng prăk anăn mơ̆ng phung Israel, si tô hmô mơ̆ng jih jang phung mdrŏng, êma pluh sêkel prăk mơ̆ng grăp čô, čiăng brei kơ mtao Asiri. Snăn mtao Asiri đuĕ wĭt, leh anăn amâo dôk hlăm čar ôh.
Bruă mkăn Y-Menahem ngă, leh anăn jih klei ñu ngă leh, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Israel?
Y-Menahem djiê nao dôk mbĭt hŏng phung aê ñu; leh anăn Y-Pekahia anak êkei ñu kiă kriê čuê ñu.
Hlăm thŭn tal êma pluh Y-Asaria mtao Yuđa, Y-Pekahia anak êkei Y-Menahem dơ̆ng kiă kriê phung Israel hlăm ƀuôn Samari, leh anăn ñu kiă kriê dua thŭn.
Ñu ngă klei jhat ti anăp ală Yêhôwa. Ñu amâo đuĕ ôh mơ̆ng klei soh Y-Jêrôbôam anak êkei Y-Nêbat, klei anăn gơ̆ bi msoh phung Israel.
Leh anăn Y-Pêka anak êkei Y-Rêmalia, khua kahan ñu, bi trông čhai ngă kơ ñu mbĭt hŏng êma pluh čô êkei čar Galaat leh anăn bi mdjiê ñu hlăm ƀuôn Samari hlăm kđông kjăp sang mtao. Gơ̆ bi mdjiê ñu leh anăn kiă kriê hrô ñu.
Bruă mkăn Y-Pekahia ngă, leh anăn jih klei ñu ngă leh, nĕ anei arăng čih leh hlăm hdruôm hră Klei Yăl Dliê kơ Phung Mtao Israel.
Hlăm thŭn tal êma pluh dua Y-Asaria mtao Yuđa, Y-Pêka anak êkei Y-Rêmalia dơ̆ng kiă kriê phung Israel hlăm ƀuôn Samari, leh anăn ñu kiă kriê dua pluh thŭn.
Ñu ngă klei jhat ti anăp ală Yêhôwa. Ñu amâo đuĕ ôh mơ̆ng klei soh Y-Jêrôbôam anak êkei Y-Nêbat, klei anăn gơ̆ bi msoh phung Israel.
Hlăm ênuk Y-Pêka mtao Israel, Y-Tiglat-Pilêser mtao Asiri hriê leh anăn mă hĕ ƀuôn Ijôn, ƀuôn Aƀel-Bet-Maka, ƀuôn Janôa, ƀuôn Kêdes, ƀuôn Hasôr, čar Galaat, čar Galilê, leh anăn jih lăn phung Naptali. Leh anăn ñu atăt ba phung ƀuôn sang jing mnă kơ čar Asiri.
Y-Hôsêa anak êkei Y-Êla bi trông čhai ngă kơ Y-Pêka anak êkei Y-Rêmalia leh anăn čăm bi mdjiê ñu, leh anăn kiă kriê hrô ñu, hlăm thŭn tal dua pluh Y-Jôtham anak êkei Y-Usia.
Bruă mkăn Y-Pêka ngă, leh anăn jih klei ñu ngă leh, nĕ anei arăng čih leh hlăm hdruôm hră Klei Yăl Dliê kơ Phung Mtao Israel.
Hlăm thŭn tal dua Y-Pêka anak êkei Y-Rêmalia mtao Israel, Y-Jôtham anak êkei Y-Usia mtao Yuđa dơ̆ng kiă kriê.
Ñu mâo dua pluh êma thŭn tơdah ñu dơ̆ng kiă kriê, leh anăn ñu kiă kriê pluh năm thŭn hlăm ƀuôn Yêrusalem. Anăn amĭ ñu H'Jêrusa anak mniê Y-Sadôk.
Ñu ngă klei djŏ ti anăp ală Yêhôwa tui si jih klei ama ñu Y-Usia ngă leh.
Ƀiădah arăng amâo mă hĕ ôh anôk dlông; phung ƀuôn sang ăt ngă yang leh anăn čuh mnơ̆ng ƀâo mngưi ti anôk dlông. Ñu ngă ƀăng bhă anôk ti dlông hlăm sang Yêhôwa.
Bruă mkăn Y-Jôtham ngă, leh anăn jih klei ñu ngă leh, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Hlăm ênuk anăn Yêhôwa dơ̆ng tiŏ nao Y-Rêsin mtao Siri leh anăn Y-Pêka anak êkei Y-Rêmalia ngă kơ phung Yuđa.
Y-Jôtham djiê nao dôk mbĭt hŏng phung aê ñu, leh anăn arăng dơr ñu mbĭt hŏng phung aê ñu hlăm ƀuôn Y-Đawit aê ñu; leh anăn Y-Ahas anak êkei ñu kiă kriê čuê ñu.
Hlăm thŭn tal pluh kjuh Y-Pêka anak êkei Y-Rêmalia, Y-Ahas anak êkei Y-Jôtham mtao Yuđa dơ̆ng kiă kriê.
Y-Ahas mâo dua pluh thŭn tơdah ñu dơ̆ng kiă kriê, leh anăn ñu kiă kriê pluh năm thŭn hlăm ƀuôn Yêrusalem. Ñu amâo ngă klei djŏ ti anăp ală Yêhôwa Aê Diê ñu ôh msĕ si aê ñu Y-Đawit ngă leh.
Ƀiădah ñu êbat hlăm êlan phung mtao Israel. Wăt ñu čuh leh anak êkei ñu jing mnơ̆ng myơr, jing sa mta klei Yêhôwa bi êmut snăk phung găp djuê ngă, phung Yêhôwa suôt leh ti anăp phung ƀuôn sang Israel.
Ñu ngă yang leh anăn čuh mnơ̆ng ƀâo mngưi ti anôk dlông, ti kbuôn, leh anăn ti gŭ grăp ana kyâo mtah.
Y-Rêsin mtao Siri leh anăn Y-Pêka anak êkei Y-Rêmalia mtao Israel đĭ hriê čiăng bi blah hŏng ƀuôn Yêrusalem. Diñu wang ngă kơ Y-Ahas, ƀiădah diñu amâo dưi hŏng gơ̆ ôh.
Hlăk anăn mtao Êđôm lŏ mă wĭt ƀuôn Êlat kơ phung Êđôm, leh anăn suôt hĕ phung Yuđa mơ̆ng ƀuôn Êlat; leh anăn phung Êđôm hriê kơ ƀuôn Êlat leh anăn dôk tinăn hlŏng kơ hruê anei.
Snăn Y-Ahas tiŏ nao mnuih kơ Y-Tiglat-Pilêser mtao Asiri, lač, “Kâo jing dĭng buăl ih leh anăn anak êkei ih. Hriê bĕ, bi mtlaih kâo mơ̆ng kngan mtao Siri leh anăn mơ̆ng kngan mtao Israel, phung dôk ngă kơ kâo.”
Y-Ahas mă msĕ mơh prăk leh anăn mah mâo hlăm sang Yêhôwa leh anăn hlăm adŭ pioh ngăn hlăm sang mtao, leh anăn mơĭt mnơ̆ng myơr kơ mtao Asiri.
Mtao Asiri hmư̆ ñu. Mtao Asiri đĭ ngă kơ ƀuôn Damas leh anăn mă ƀuôn anăn, atăt ba phung ƀuôn sang gơ̆ jing mnă kơ ƀuôn Kir, leh anăn bi mdjiê hĕ Y-Rêsin.
Tơdah mtao Ahas nao kơ ƀuôn Damas čiăng bi tuôm hŏng Y-Tiglat-Pilêser mtao Asiri, ñu ƀuh knưl ti ƀuôn Damas. Mtao Ahas mơĭt kơ Y-Urija khua ngă yang rup knưl anăn djŏ tui si jih bruă arăng ngă gơ̆.
Khua ngă yang Y-Urija mdơ̆ng knưl djŏ tui si jih klei mtao Ahas mơĭt leh mơ̆ng ƀuôn Damas, snăn khua ngă yang Y-Urija mdơ̆ng gơ̆ êlâo kơ mtao Ahas truh mơ̆ng ƀuôn Damas.
Tơdah mtao truh leh mơ̆ng ƀuôn Damas, ñu ƀuh knưl anăn. Leh anăn mtao nao giăm knưl leh anăn myơr mnơ̆ng ti dlông knưl anăn,
leh anăn čuh mnơ̆ng ñu myơr čuh leh anăn mnơ̆ng ñu myơr kpŭng ƀhĭ, leh anăn tuh mnơ̆ng ñu myơr mnăm, leh anăn tuh êrah mơ̆ng mnơ̆ng ñu myơr kơ klei êđăp ênang ti dlông knưl.
Knưl kông dôk ti anăp Yêhôwa ñu mă mơ̆ng ti anăp sang, mơ̆ng plah wah knưl ñu hŏng sang Yêhôwa, leh anăn dưm gơ̆ tĭng dưr knưl ñu.
Mtao Ahas mtă kơ khua ngă yang Y-Urija, lač, “Ti dlông knưl prŏng brei ih čuh mnơ̆ng myơr čuh grăp aguah, leh anăn mnơ̆ng myơr kpŭng ƀhĭ grăp tlam, leh anăn mnơ̆ng mtao myơr čuh leh anăn mnơ̆ng ñu myơr kpŭng ƀhĭ, mbĭt hŏng mnơ̆ng myơr čuh mơ̆ng jih jang phung ƀuôn sang hlăm čar, leh anăn mnơ̆ng digơ̆ myơr kpŭng ƀhĭ leh anăn mnơ̆ng digơ̆ myơr mnăm, leh anăn brei ih tuh ti dlông knưl anăn jih jang êrah mơ̆ng mnơ̆ng myơr čuh, leh anăn jih jang êrah mơ̆ng mnơ̆ng ngă yang. Ƀiădah knưl kông srăng pioh kơ kâo êmuh Khua Yang.”
Khua ngă yang Y-Urija ngă jih klei anăn tui si mtao Ahas mtă leh.
Mtao Ahas khăt hĕ griŏ hip dŏ mgơ̆ng êa leh anăn mă hĕ dŏ mgơ̆ng êa mơ̆ng anăn, leh anăn ñu mtrŭn hĕ brŏng êa mơ̆ng rup êmô kông ti gŭ dŏ anăn, leh anăn dưm gơ̆ ti dlông knưl boh tâo.
Êlan mâo mnơ̆ng guôm pioh kơ hruê sabat arăng ngă leh hlăm lam sang mtao, leh anăn anôk mtao mŭt ñu mă hĕ mơ̆ng sang Yêhôwa, kyua mtao Asiri.
Bruă mkăn Y-Ahas ngă, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Y-Ahas djiê nao dôk mbĭt hŏng phung aê ñu, leh anăn arăng dơr ñu mbĭt hŏng phung aê ñu hlăm ƀuôn Y-Đawit. Y-Hêsêkia anak êkei ñu kiă kriê čuê ñu.
Hlăm thŭn tal pluh dua Y-Ahas mtao Yuđa, Y-Hôsêa anak êkei Y-Êla dơ̆ng kiă kriê phung Israel hlăm ƀuôn Samari, leh anăn ñu kiă kriê dua păn thŭn.
Ñu ngă klei jhat ti anăp ală Yêhôwa, ƀiădah amâo msĕ ôh hŏng phung mtao Israel êlâo kơ ñu.
Y-Salmanêser mtao Asiri hriê ngă kơ ñu; leh anăn Y-Hôsêa jing dĭng buăl gơ̆, leh anăn tuh jia kơ gơ̆.
Ƀiădah mtao Asiri ƀuh klei lhiăr hlăm Y-Hôsêa; kyuadah ñu tiŏ nao leh mnuih kơ Y-Sô mtao Êjip, leh anăn amâo tuh jia ôh kơ mtao Asiri, msĕ si ñu ngă leh grăp thŭn. Kyuanăn mtao Asiri krư̆ ñu leh anăn kă ñu hlăm sang mnă.
Mtao Asiri mŭt tar ƀar hlăm čar leh anăn truh kơ ƀuôn Samari, leh anăn ñu wang ƀuôn anăn êjai tlâo thŭn.
Hlăm thŭn tal dua păn Y-Hôsêa, mtao Asiri mă ƀuôn Samari, leh anăn ñu atăt ba phung Israel kơ čar Asiri leh anăn dưm digơ̆ hlăm ƀuôn Hala leh anăn ti êa krông Habôr čar Gôsan, leh anăn hlăm lu boh ƀuôn phung Mêdơ.
Klei anăn truh kyuadah phung ƀuôn sang Israel ngă soh leh hŏng Yêhôwa Aê Diê diñu, pô bi kbiă diñu leh mơ̆ng čar Êjip mơ̆ng kngan Pharaôn mtao Êjip, leh anăn diñu kkuh mpŭ leh kơ phung yang mkăn,
leh anăn êbat leh hlăm klei bhiăn phung găp djuê mnuih Yêhôwa suôt leh ti anăp phung ƀuôn sang Israel, leh anăn êbat leh hlăm klei bhiăn phung mtao Israel mkra leh.
Phung ƀuôn sang Israel ngă klei amâo djŏ ôh hŏng klei hgăm bi kdơ̆ng hŏng Yêhôwa Aê Diê diñu. Diñu mdơ̆ng kơ diñu pô anôk dlông hlăm jih jang ƀuôn diñu, mơ̆ng sang tum gak truh kơ ƀuôn mâo kđông kjăp.
Diñu mdơ̆ng kơ diñu pô gơ̆ng kŭt leh anăn phung rup yang Asêra ti grăp kbuôn dlông leh anăn ti gŭ grăp ana kyâo mtah.
Tinăn diñu čuh mnơ̆ng ƀâo mngưi hlăm jih jang anôk dlông, msĕ si phung găp djuê Yêhôwa suôt leh ti anăp diñu ngă leh. Diñu ngă klei ƀai mčhur Yêhôwa ngêñ.
Diñu mă bruă kơ rup yang, kơ klei anăn Yêhôwa lač leh kơ diñu, “Đăm diih ngă klei anei ôh.”
Ƀiădah Yêhôwa hưn brei phung Israel leh anăn phung Yuđa thâo mơ̆ng grăp čô khua pô hưn êlâo leh anăn grăp čô pô bi ƀuh êjai lač, “Wir đuĕ bĕ mơ̆ng êlan jhat diih, leh anăn djă pioh klei kâo mtă leh anăn klei bhiăn kâo, tui si jih klei bhiăn kâo mtă leh kơ phung aê diih, leh anăn kâo tiŏ nao leh kơ diih hŏng phung dĭng buăl kâo phung khua pô hưn êlâo.”
Ƀiădah diñu amâo dôk hmư̆ ôh, ƀiădah jing khăng kŏ, msĕ si phung aê diñu jing leh, phung amâo đăo ôh kơ Yêhôwa Aê Diê diñu.
Diñu bi êmut kơ klei bhiăn gơ̆, leh anăn klei bi mguôp gơ̆ ngă leh hŏng phung aê diñu, leh anăn klei gơ̆ brei diñu răng. Diñu tui hlue rup yang amâo sĭt, leh anăn diñu pô mơh jing phung amâo sĭt, leh anđn diñu tui hlue phung găp djuê jŭm dar diñu, kyua phung anăn Yêhôwa mtă leh đăm brei diñu ngă msĕ si phung anăn ôh.
Diñu lui hĕ jih jang klei mtă mơ̆ng Yêhôwa Aê Diê diñu, leh anăn tuh kơ diñu pô rup dua drei êđai êmô; leh anăn diñu ngă sa ƀĕ gơ̆ng kŭt rup yang Asêra, leh anăn kkuh mpŭ kơ jih jang phung hlăm adiê, leh anăn mă bruă kơ yang Baal.
Diñu čuh phung anak êkei diñu leh anăn phung anak mniê diñu jing mnơ̆ng myơr, leh anăn yua klei mdian leh anăn klei mjâo, leh anăn čhĭ diñu pô čiăng ngă klei jhat ti anăp ală Yêhôwa, mčhur gơ̆ ngêñ.
Kyua anăn Yêhôwa ngêñ snăk kơ phung Israel, leh anăn suôt hĕ diñu mơ̆ng ti anăp ală gơ̆, amâo mâo phung ăt dôk ôh, knŏng phung găp djuê Yuđa.
Phung Yuđa msĕ mơh amâo djă pioh ôh klei Yêhôwa Aê Diê diñu mtă, ƀiădah êbat hlăm klei bhiăn phung Israel mkra leh.
Yêhôwa hngah lui hĕ jih jang phung anak čô Israel, bi knap diñu, leh anăn jao diñu kơ kngan phung plah mă, tơl gơ̆ suôt diñu mơ̆ng ti anăp ală gơ̆.
Tơdah gơ̆ bi kah leh phung Israel mơ̆ng sang Y-Đawit, diñu mjing Y-Jêrôbôam anak êkei Y-Nêbat mtao. Y-Jêrôbôam bi weh phung Israel mơ̆ng klei tui hlue Yêhôwa, leh anăn brei diñu ngă klei soh prŏng.
Phung ƀuôn sang Israel êbat hlăm jih jang klei soh Y-Jêrôbôam ngă leh. Diñu amâo đuĕ mơ̆ng klei anăn ôh,
tơl Yêhôwa suôt hĕ phung Israel mơ̆ng ti anăp ală ñu, tui si ñu blŭ leh mơ̆ng jih jang phung dĭng buăl ñu phung khua pô hưn êlâo. Snăn arăng suôt hĕ phung Israel mơ̆ng čar diñu pô kơ čar Asiri truh kơ hruê anei.
Mtao Asiri atăt ba phung mnuih mơ̆ng Ƀaƀilôn, Kuta, Awa, Hamat, leh anăn Sêpharwam leh anăn dưm digơ̆ hlăm ƀuôn čar Samari hrô anôk phung ƀuôn sang Israel. Diñu mă bha čar Samari leh anăn dôk hlăm ƀuôn čar anăn.
Tơdah diñu dơ̆ng dôk tinăn, diñu amâo huĭ mpŭ ôh kơ Yêhôwa. Kyua anăn Yêhôwa tiŏ nao êmông gu ti krah phung diñu bi mdjiê đa đa diñu.
Snăn arăng hưn kơ mtao Asiri, “Phung găp djuê mnuih ih atăt ba leh anăn dưm leh hlăm ƀuôn čar Samari amâo thâo ôh klei bhiăn yang čar anăn. Snăn yơh ñu tiŏ nao êmông gu hlăm phung diñu, leh anăn nĕ anei êmông gu bi mdjiê diñu, kyuadah diñu amâo thâo ôh klei bhiăn yang čar anăn.”
Snăn mtao Asiri mtă, “Tiŏ nao tinăn sa čô hlăm phung khua ngă yang diih atăt ba leh mơ̆ng anăn; leh anăn brei gơ̆ nao dôk tinăn leh anăn mtô kơ diñu klei bhiăn yang čar anăn.”
Snăn sa čô hlăm phung khua ngă yang diñu atăt ba leh mơ̆ng ƀuôn Samari hriê dôk hlăm ƀuôn Bêthel leh anăn mtô kơ digơ̆ klei huĭ mpŭ kơ Yêhôwa.
Ƀiădah grăp găp djuê ăt mjing phung yang kơ diñu pô, leh anăn dưm yang anăn hlăm anôk kkuh mpŭ ti anôk dlông phung Samari ngă leh, grăp găp djuê ngă snăn hlăm ƀuôn diñu dôk.
Phung mnuih Ƀaƀilôn ngă rup yang Sukôt-Bênôt, phung mnuih Kuta ngă rup yang Nergal, phung mnuih Hamat ngă rup yang Asima,
phung mnuih Awa ngă rup yang Niphas leh anăn Tartuk; leh anăn phung Sêpharwam čuh phung anak diñu hlăm pui kơ yang Adramêlek leh anăn Anamêlek, phung yang phung Sêpharwam.
Diñu huĭ mpŭ msĕ mơh kơ Yêhôwa, leh anăn mjing mơ̆ng phung diñu pô djăp mta mnuih jing phung khua ngă yang ti anôk dlông, phung ngă brei yang kơ diñu hlăm anôk kkuh mpŭ ti anôk dlông.
Snăn diñu huĭ mpŭ kơ Yêhôwa, ƀiădah mă bruă kơ yang diñu pô msĕ mơh, tui si klei bhiăn phung găp djuê mơ̆ng anôk arăng atăt ba diñu leh.
Hlŏng kơ hruê anei diñu ăt ngă tui si klei bhiăn êlâo anăn. Diñu amâo huĭ mpŭ kơ Yêhôwa ôh, leh anăn diñu amâo tui hlue klei čih, amâodah klei mtrŭn, amâodah klei bhiăn, amâodah klei mtă Yêhôwa mtă leh kơ phung anak Y-Yakôp, pô ñu bi anăn leh Y-Israel.
Yêhôwa ngă sa klei bi mguôp leh anăn mtă kơ diñu, “Đăm huĭ mpŭ kơ phung yang mkăn ôh, kăn buôn kkuh kơ diñu rei, amâodah kăn mă bruă amâodah ngă yang kơ diñu rei.
Ƀiădah brei diih huĭ mpŭ kơ Yêhôwa, pô bi kbiă leh diih mơ̆ng čar Êjip hŏng klei myang prŏng leh anăn hŏng păl dôk yơr leh. Ƀrei diih buôn kkuh leh anăn ngă yang kơ ñu.
Klei čih leh anăn klei mtrŭn, klei bhiăn leh anăn klei mtă ñu čih leh kơ diih, brei diih răng ngă nanao. Đăm diih huĭ mpŭ kơ yang mkăn ôh,
leh anăn đăm diih wơr bĭt ôh klei bi mguôp kâo ngă leh hŏng diih. Đăm diih huĭ mpŭ ôh kơ yang mkăn,
ƀiădah brei diih huĭ mpŭ kơ Yêhôwa Aê Diê diih, leh anăn ñu srăng bi mtlaih diih mơ̆ng kngan jih jang phung roh diih.”
Ƀiădah diñu amâo čiăng hmư̆ ôh, diñu ngă tui si klei diñu ngă leh êlâo.
Snăn phung găp djuê anei huĭ mpŭ kơ Yêhôwa, leh anăn msĕ mơh diñu mă bruă kơ rup yang diñu krah; phung anak diñu leh anăn phung čô diñu ngă msĕ mơh. Snăn mơh diñu ngă truh kơ hruê anei tui si phung aê diñu ngă leh.
Hlăm thŭn tal tlâo Y-Hôsêa anak êkei Y-Êla mtao Israel, Y-Hêsêkia anak êkei Y-Ahas mtao Yuđa dơ̆ng kiă kriê.
Ñu mâo dua pluh êma thŭn tơdah ñu dơ̆ng kiă kriê, leh anăn ñu kiă kriê dua pluh dua păn thŭn hlăm ƀuôn Yêrusalem. Anăn amĭ ñu jing H'Abi anak mniê Y-Sakari.
Ñu ngă klei djŏ ti anăp ală Yêhôwa, tui si jih klei Y-Đawit aê ñu ngă leh.
13 Ñu mă hĕ anôk dlông, bi mčah hĕ gơ̆ng kŭt, leh anăn druôm hĕ sa ƀĕ gơ̆ng kŭt rup yang Asêra. Ñu bi mčah đơ điêt ala kông Y-Môis ngă leh, kyuadah hlŏng kơ hruê anăn phung ƀuôn sang Israel čuh mnơ̆ng ƀâo mngưi kơ dŏ anăn. Arăng pia dŏ anăn Nêhustan.
Ñu knang kơ Yêhôwa Aê Diê Israel, tơl amâo mâo pô msĕ si ñu hlăm jih jang phung mtao Yuđa êdei kơ ñu, kăn mâo rei hlăm phung êlâo kơ ñu.
Kyuadah ñu dôk kjăp hŏng Yêhôwa, ñu amâo klah đuĕ ôh mơ̆ng klei tui hlue Yêhôwa, ƀiădah djă pioh klei mtă Yêhôwa brei leh kơ Y-Môis.
Yêhôwa dôk mbĭt hŏng ñu. Ti anôk ñu kbiă nao, ñu mâo klei dưi. Ñu bi kdơ̆ng hŏng mtao Asiri, leh anăn amâo mă bruă kơ gơ̆ ôh.
Ñu bi blah hŏng phung Philistin truh ti ƀuôn Gasa leh anăn anôk lăn gơ̆, mơ̆ng sang tum gak truh kơ ƀuôn mâo kđông kjăp.
Hlăm thŭn tal pă mtao Hêsêkia, jing thŭn tal kjuh Y-Hôsêa anak êkei Y-Êla mtao Israel, Y-Salmanêser mtao Asiri đĭ hriê ngă kơ ƀuôn Samari, leh anăn wang ngă ƀuôn anăn.
Leh êgao tlâo thŭn ñu mă ƀuôn anăn, hlăm thŭn tal năm Y-Hêsêkia, jing thŭn tal dua păn Y-Hôsêa mtao Israel, arăng mă ƀuôn Samari.
Mtao Asiri atăt ba phung Israel kơ čar Asiri, leh anăn dưm diñu hlăm ƀuôn Hala, leh anăn ti êa krông Habôr čar Gôsan, leh anăn hlăm ƀuôn phung Mêdơ,
kyuadah diñu amâo gưt asăp Yêhôwa Aê Diê diñu ôh, ƀiădah gao klei gơ̆ bi mguôp, si tô hmô jih jang klei Y-Môis dĭng buăl Yêhôwa mtă leh. Diñu amâo čiăng hmư̆, kăn gưt rei.
Hlăm thŭn pluh pă mtao Hêsêkia, Y-Sênakêrip mtao Asiri đĭ hriê ngă kơ jih jang ƀuôn mâo kđông hlăm čar Yuđa, leh anăn mă ƀuôn anăn.
Y-Hêsêkia mtao Yuđa mơĭt asăp blŭ kơ mtao Asiri ti ƀuôn Lakis, lač, “Kâo ngă soh leh. Đuĕ bĕ mơ̆ng kâo; ya klei ih mđua ti kâo, kâo srăng klam.” Mtao Asiri rĭng mơ̆ng Y-Hêsêkia mtao Yuđa tlâo êtuh talăng prăk leh anăn tlâo pluh talăng mah.
Y-Hêsêkia brei kơ ñu jih jang mah mâo hlăm sang Yêhôwa leh anăn hlăm adŭ pioh ngăn hlăm sang mtao.
Hlăk anăn Y-Hêsêkia mă mah mơ̆ng ƀăng bhă sang yang Yêhôwa, leh anăn mơ̆ng gơ̆ng ƀăng bhă Y-Hêsêkia mtao Yuđa luôm leh hŏng mah, leh anăn brei dŏ anăn kơ mtao Asiri.
Mtao Asiri tiŏ nao Tartan, Rabsaris, leh anăn Rapsaka mbĭt hŏng sa phung kahan lu mơ̆ng ƀuôn Lakis truh kơ mtao Hêsêkia ti ƀuôn Yêrusalem. Diñu đĭ nao leh anăn truh kơ ƀuôn Yêrusalem. Tơdah diñu truh, diñu hriê leh anăn dôk giăm mbông êa ênao ti dlông hĭn, ktuê êlan prŏng hma phung bi doh čhiăm.
Tơdah diñu iêu mtao, Y-Êliakim anak êkei Y-Hilkia pô kiă kriê sang, leh anăn Y-Sêpna khua čih hră, leh anăn Y-Jôa anak êkei Y-Asap pô kăp čih pioh klei truh, kbiă nao kơ diñu.
Rapsaka lač kơ diñu, “Lač bĕ kơ Y-Hêsêkia, ‘Snei mtao prŏng, mtao Asiri lač: Kơ ya klei diih knang anei?
Ih mĭn knŏng boh blŭ jing klei mnêč leh anăn klei ktang kơ klei bi blah mơ̆? Ară anei kơ hlei pô ih knang tơl ih bi kdơ̆ng leh hŏng kâo?
Nĕ ară anei ih knang kơ čar Êjip, giê mbô joh leh anăn. Dŏ anăn srăng tlŏ kngan hlei pô dưh ti ñu. Msĕ snăn Pharaôn mtao Êjip jing kơ jih jang hlei pô knang kơ ñu.
Ƀiădah tơdah ih lač kơ kâo, “Hmei knang kơ Yêhôwa Aê Diê hmei,” amâo djŏ hĕ jing dŏ ñu yơh anôk dlông leh anăn knưl Y-Hêsêkia mă mđuĕ leh, êjai lač kơ phung Yuđa leh anăn kơ phung ƀuôn Yêrusalem, “Brei diih kkuh mpŭ ti anăp knưl anei hlăm ƀuôn Yêrusalem”?
Hriê bĕ ară anei, brei ih ngă klei bi kuôl hŏng khua kâo mtao Asiri: kâo srăng brei kơ ih dua êbâo drei aseh tơdah ih dưi mâo mnuih đĭ digơ̆.
Snăn si diih dưi suôt sa čô khua kahan điêt hĭn hlăm phung dĭng buăl khua kâo, tơdah diih knang kơ čar Êjip čiăng mâo êdeh aseh leh anăn phung đĭ aseh?
Êbeh kơ anăn, amâo djŏ hĕ mbĭt hŏng Yêhôwa kâo đĭ hriê leh ngă kơ anôk anei čiăng bi rai gơ̆? Yêhôwa lač leh kơ kâo, Đĭ nao bĕ ngă kơ čar anei, leh anăn bi rai hĕ gơ̆.’ ”
Y-Êliakim anak êkei Y-Hilkia, Y-Sêpna, leh anăn Y-Jôa lač kơ Rapsaka, “Hmei akâo kơ ih blŭ bĕ kơ phung dĭng buăl ih hlăm klei blŭ Aram, kyuadah hmei thâo săng klei anăn. Đăm blŭ kơ hmei hŏng klei phung Yuđa blŭ ôh kơ knga phung ƀuôn sang dôk ti mnư̆.”
Ƀiădah Rapsaka lač kơ diñu, “Djŏ mơ̆ khua kâo tiŏ hriê leh kâo brei blŭ klei anei kơ khua diih leh anăn kơ diih, leh anăn amâo djŏ ôh kơ phung dôk ti mnư̆, phung arăng čuăn leh mbĭt hŏng diih brei ƀơ̆ng eh leh anăn mnăm êa mơiêk diñu pô?”
Hlăk anăn Rapsaka dôk dơ̆ng leh anăn iêu kraih hŏng klei phung Yuđa blŭ, “Hmư̆ bĕ klei mtao prŏng blŭ, mtao Asiri!
Snei mtao lač, ‘Đăm brei Y-Hêsêkia mplư diih ôh, kyuadah ñu amâo dưi bi mtlaih diih mơ̆ng kngan kâo ôh.
Đăm brei Y-Hêsêkia brei diih knang kơ Yêhôwa êjai lač, Sĭt nik Yêhôwa srăng bi mtlaih drei, leh anăn arăng amâo srăng jao ôh ƀuôn anei hlăm kngan mtao Asiri.’
Đăm dôk hmư̆ Y-Hêsêkia ôh; kyuadah snei mtao Asiri lač: ‘Ngă bĕ klei êđăp ênang hŏng kâo, leh anăn kbiă hriê kơ kâo. Snăn grăp čô diih srăng ƀơ̆ng boh mơ̆ng phŭn boh kriăk ƀâo ñu pô, grăp čô mơ̆ng ana boh hra ñu pô, leh anăn grăp čô mnăm êa mơ̆ng kbăng êa ñu pô,
tơl kâo hriê leh anăn atăt ba diih kơ sa boh čar msĕ si čar diih pô, sa boh čar mâo mdiê leh anăn kpiê mrâo, sa boh čar mâo kpŭng leh anăn đang boh kriăk ƀâo, sa boh čar mâo ana boh ôliwơ leh anăn êa hnuê, čiăng kơ diih dưi dôk hdĭp leh anăn amâo djiê ôh. Đăm dôk hmư̆ Y-Hêsêkia ôh tơdah ñu bi čhuai êlan diih êjai lač, Yêhôwa srăng bi mtlaih drei.
Mâo mơ̆ đa đa yang phung găp djuê mnuih tuôm bi mtlaih leh čar ñu mơ̆ng kngan mtao Asiri?
Ti phung yang ƀuôn Hamat leh anăn ƀuôn Arpat? Ti phung yang ƀuôn Sêpharwam, ƀuôn Hêna, leh anăn čar Iwa? Diñu tuôm bi mtlaih leh mơ̆ ƀuôn Samari mơ̆ng kngan kâo?
Hlei hlăm jih jang phung yang hlăm čar diñu tuôm bi mtlaih leh čar diñu mơ̆ng kngan kâo, tơl Yêhôwa srăng bi mtlaih ƀuôn Yêrusalem mơ̆ng kngan kâo?’ ”
Ƀiădah phung ƀuôn sang dôk ñăt leh anăn amâo lŏ wĭt lač kơ ñu sa boh ôh. Kyuadah mtao mtă leh, “Đăm lŏ wĭt lač kơ ñu ôh.”
Y-Êliakim anak êkei Y-Hilkia pô kiă kriê sang, Y-Sêpna khua čih hră, leh anăn Y-Jôa anak êkei Y-Asap pô kăp čih pioh klei truh, nao kơ Y-Hêsêkia hŏng čhiăm ao diñu hiêk leh, leh anăn yăl dliê kơ gơ̆ klei Rapsaka blŭ.
Tơdah mtao Hêsêkia hmư̆ klei anăn ñu hiêk čhiăm ao ñu leh anăn hơô klŭng, leh anăn mŭt hlăm sang Yêhôwa.
Ñu tiŏ nao Y-Êliakim pô kiă kriê sang, leh anăn Y-Sêpna khua čih hră, leh anăn phung khua ngă yang mduôn hĭn hơô klŭng nao kơ khua pô hưn êlâo Y-Êsai anak êkei Y-Amôt.
Digơ̆ lač kơ ñu, “Snei Y-Hêsêkia lač, Hruê anei jing hruê mâo klei rŭng răng, klei ƀuah, leh anăn klei bi hêñ. Phung anak truh tian leh, ƀiădah amâo mâo klei ktang ôh dưi kkiêng kơ digơ̆.
Năng ai Yêhôwa Aê Diê ih hmư̆ leh jih jang klei Rapsaka blŭ, pô khua ñu mtao Asiri tiŏ hriê leh brei mưč kơ Aê Diê hdĭp, leh anăn srăng ƀuah klei blŭ Yêhôwa Aê Diê ih hmư̆ leh. Kyuanăn wah lač bĕ kyua phung ăt dôk.”
Tơdah phung dĭng buăl mtao Hêsêkia truh kơ Y-Êsai,
Y-Êsai lač kơ diñu, “Lač bĕ kơ khua diih, ‘Snei Yêhôwa lač: Đăm huĭ ôh kyua klei blŭ diih hmư̆ leh, hŏng klei anăn phung dĭng buăl mtao Asiri dlao wač leh kơ kâo.
Nĕ anei kâo srăng dưm sa klei mĭn hlăm ñu, snăn ñu srăng hmư̆ klei arăng yăl dliê leh anăn đuĕ wĭt kơ čar ñu pô; leh anăn kâo srăng brei ñu êbuh hŏng đao gưm hlăm čar ñu pô.’ ”
Rapsaka wĭt leh anăn ƀuh mtao Asiri dôk bi blah hŏng ƀuôn Lipna; kyuadah ñu hmư̆ leh mtao đuĕ leh mơ̆ng ƀuôn Lakis.
Tơdah mtao hmư̆ kơ Y-Tirhaka mtao Êthiôpi, “Nĕ anei ñu hriê čiăng bi blah hŏng ih,” ñu lŏ tiŏ nao phung hưn kơ Y-Hêsêkia, lač,
“Snei klei diih srăng blŭ kơ Y-Hêsêkia mtao Yuđa: ‘Đăm brei Aê Diê ih, pô ih knang, mplư ih ôh êjai ƀuăn amâo srăng jao ƀuôn Yêrusalem hlăm kngan mtao Asiri ôh.
Nĕ anei ih hmư̆ leh ya klei phung mtao Asiri ngă leh kơ jih jang čar, bi rai digơ̆ jih nguêč, leh anăn diih srăng tlaih mơ̆?
Djŏ mơ̆ phung yang phung găp djuê mnuih tuôm bi mtlaih leh diñu, phung găp djuê phung aê kâo bi rai leh, čar Gôsan, ƀuôn Haran, ƀuôn Rêsep, leh anăn phung ƀuôn sang Êđen dôk ti ƀuôn Têlasar?
Ti anôk mtao ƀuôn Hamat, mtao ƀuôn Arpat, mtao ƀuôn Sêpharwam, mtao ƀuôn Hêna, amâodah mtao ƀuôn Iwa?’ ”
Y-Hêsêkia mă tŭ hră mơ̆ng kngan phung arăng tiŏ hriê leh anăn dlăng gơ̆; leh anăn Y-Hêsêkia đĭ nao kơ sang Yêhôwa leh anăn mblang gơ̆ ti anăp Yêhôwa.
Y-Hêsêkia wah lač ti anăp Yêhôwa leh anăn lač, “Ơ Yêhôwa, Aê Diê Israel, pô dôk ti jhưng mtao ti dlông phung čêrubim, knŏng hjăn ih jing Aê Diê kơ jih jang ƀuôn ala mtao ti lăn ala. Ih hrih leh adiê leh anăn lăn ala.
Mđing knga ih, Ơ Yêhôwa, leh anăn hmư̆ bĕ. Mblang ală ih, Ơ Yêhôwa, dlăng leh anăn hmư̆ bĕ klei Y-Sênakêrip blŭ, klei ñu mơĭt čiăng mưč kơ Aê Diê hdĭp.
Sĭt nik, Ơ Yêhôwa, phung mtao Asiri bi rai leh phung găp djuê mnuih anăn leh anăn čar digơ̆,
leh anăn hwiê leh yang digơ̆ hlăm pui, kyuadah diñu amâo jing yang ôh, ƀiădah knŏng jing bruă kngan mnuih, kyâo leh anăn boh tâo; kyua anăn arăng bi rai diñu leh.
Snăn ară anei, Ơ Yêhôwa Aê Diê hmei, bi mtlaih hmei bĕ, kâo kwưh kơ ih, mơ̆ng kngan ñu, čiăng kơ jih jang ƀuôn ala mtao ti lăn ala dưi thâo kơ hjăn ih, Ơ Yêhôwa, jing Aê Diê.”
Leh anăn Y-Êsai anak êkei Y-Amôt mơĭt asăp blŭ kơ Y-Hêsêkia, lač, “Snei klei Yêhôwa Aê Diê Israel lač: Kâo hmư̆ leh klei ih wah lač kơ kâo kyua Y-Sênakêrip mtao Asiri.
Anei yơh klei Yêhôwa blŭ djŏ kơ ñu: ‘Anak mniê êra ƀuôn Siôn bi êmut kơ ih, ñu mưč kơ ih, anak mniê ƀuôn Yêrusalem kteh kŏ ñu ti tluôn ih.
Kơ hlei pô ih mưč leh anăn dlao wač leh? Kơ hlei pô ih ur bi kdơ̆ng leh anăn angưi ală hŏng klei mgao? Hŏng Pô Doh Jăk phung Israel!
Hŏng phung ih tiŏ nao ih mưč leh kơ Yêhôwa, leh anăn ih lač leh, “Hŏng lu êdeh aseh kâo, kâo đĭ leh ti čŏng čư̆, truh ti kdriêl čar Liƀan; kâo druôm leh kyâo Sêdar ñu dlông hĭn, leh anăn kyâo čiprơ ñu siam hĭn; kâo mŭt leh anôk ñu kbưi hĭn, kmrơ̆ng ñu kpal hĭn.
Kâo klei leh kbăng êa leh anăn mnăm leh êa phung tue, leh anăn hŏng plă jơ̆ng kâo, kâo bi khuôt leh jih jang hnoh êa čar Êjip.”
Ih amâo tuôm hmư̆ hĕ kâo čuăn leh klei anăn mơ̆ng sui? Kâo mkra leh hdră mơ̆ng ênuk đưm, ya kâo bi truh ară anei, čiăng kơ ih srăng bi mlih ƀuôn mâo kđông jing kăm mnơ̆ng rai leh,
êjai phung ƀuôn sang ñu luč leh klei ktang, êdu ai leh anăn rŭng răng, leh anăn diñu jing leh msĕ si djam hlăm hma, leh anăn msĕ si rơ̆k mda, msĕ si rơ̆k ti čuôr sang, ksŭl leh êlâo ñu dlông.
Ƀiădah kâo thâo klei ih kgŭ dơ̆ng, klei ih dôk gŭ leh anăn klei ih kbiă, klei ih mŭt leh anăn klei ih ngêñ kơ kâo.
Kyuadah ih ngêñ leh kơ kâo, leh anăn klei ih blŭ mgao đĭ truh leh ti knga kâo, kâo srăng tuăk wah kâo ti adŭng ih, leh anăn dưm msei khơp hlăm ƀăng êgei ih, leh anăn kâo srăng bi wir ih wĭt ti êlan ih hriê leh.’
Leh anăn anei srăng jing klei bi knăl kơ ih: thŭn anei ih srăng ƀơ̆ng mnơ̆ng čăt hjăn ñu pô, leh anăn hlăm thŭn tal dua mnơ̆ng čăt mơ̆ng anăn. Leh anăn hlăm thŭn tal tlâo brei diih rah, wiă, leh anăn pla phŭn boh kriăk ƀâo leh anăn ƀơ̆ng boh digơ̆.
Đơ phung ăt dôk hlăm sang Yuđa srăng lŏ bi mtrŭn agha leh anăn mboh ti dlông.
Kyuadah mơ̆ng ƀuôn Yêrusalem srăng kbiă hriê sa phung ăt dôk, leh anăn mơ̆ng ƀuôn Siôn srăng mâo sa phung tlaih. Klei Yêhôwa hur har srăng ngă klei anei.
Kyuanăn snei klei Yêhôwa lač djŏ kơ mtao Asiri, Ñu amâo srăng mŭt ƀuôn anei ôh, amâodah mnah sa aruăt ƀrăm tinăn, amâodah hriê ti anăp gơ̆ hŏng khil, amâodah bi mđĭ lăn wang ngă kơ gơ̆ ôh.
Hŏng êlan ñu hriê leh, ñu srăng lŏ wĭt, leh anăn ñu amâo srăng mŭt ƀuôn anei ôh, Yêhôwa lač.
Kyuadah kâo srăng mgang ƀuôn anei čiăng bi mtlaih gơ̆, kyua kâo pô leh anăn kyua dĭng buăl kâo Y-Đawit.”
Mlam anăn dĭng buăl jăk Yêhôwa kbiă nao leh anăn bi mdjiê hlăm kđông phung Asiri sa êtuh sa păn pluh êma êbâo čô. Tơdah arăng kgŭ ưm aguah, nĕ anei jih phung anăn jing asei mlei djiê leh.
Leh anăn Y-Sênakêrip mtao Asiri đuĕ wĭt leh anăn dôk ti ƀuôn Niniwơ.
Êjai ñu dôk kkuh mpŭ hlăm sang Nisrôk yang ñu, Y-Adramêlek leh anăn Y-Sarêser phung anak êkei ñu bi mdjiê ñu hŏng đao gưm leh anăn đuĕ nao kơ čar Ararat. Leh anăn Y-Êsar-Hadôn anak êkei ñu kiă kriê čuê ñu.
Tơdah Yêhôwa giăm mă ba Y-Êli kơ adiê hŏng angĭn đrŭng, Y-Êli leh anăn Y-Êlisê êbat mbĭt mơ̆ng ƀuôn Gilgal.
Y-Êli lač kơ Y-Êlisê, “Kâo akâo kơ ih, guôn bĕ tinei; kyuadah Yêhôwa tiŏ kâo nao kơ ƀuôn Bêthel.” Ƀiădah Y-Êlisê lač, “Tui si Yêhôwa dôk hdĭp, leh anăn tui si ih pô dôk hdĭp, kâo amâo srăng lui ih ôh.” Snăn diñu trŭn nao kơ ƀuôn Bêthel.
Phung anak êkei phung khua pô hưn êlâo dôk hlăm ƀuôn Bêthel kbiă nao kơ Y-Êlisê leh anăn lač kơ ñu, “Ih thâo mơ̆ kơ hruê anei Yêhôwa srăng mă ba khua ih mơ̆ng ih?” Ñu lač, “Ơ, kâo thâo klei anăn, dôk ñăt bĕ.”
Y-Êli lač kơ ñu, “Ơ Y-Êlisê, kâo akâo kơ ih guôn tinei; kyuadah Yêhôwa tiŏ kâo nao kơ ƀuôn Yêrikô.” Ƀiădah ñu lač, “Tui si Yêhôwa dôk hdĭp, leh anăn tui si ih pô dôk hdĭp, kâo amâo srăng lui ih ôh.” Snăn diñu truh kơ ƀuôn Yêrikô.
Phung anak êkei+ phung khua pô hưn êlâo dôk ti ƀuôn Yêrikô nao giăm Y-Êlisê leh anăn lač kơ ñu, “Ih thâo mơ̆ kơ hruê anei Yêhôwa srăng mă ba khua ih mơ̆ng ih?” Leh anăn ñu lŏ wĭt lač, “Ơ, kâo thâo klei anăn, dôk ñăt bĕ.”
Y-Êli lač kơ ñu, “Kâo akâo kơ ih, guôn tinei; kyuadah Yêhôwa tiŏ kâo nao kơ êa krông Yurdan.” Ƀiădah ñu lač, “Tui si Yêhôwa dôk hdĭp, leh anăn tui si ih pô dôk hdĭp, kâo amâo srăng lui ih ôh.” Snăn diñu dua lŏ đuĕ nao.
Êma pluh čô hlăm phung anak êkei phung khua pô hưn êlâo nao msĕ mơh, leh anăn dôk dơ̆ng kbưi ƀiă mơ̆ng diñu, êjai jih diñu dua dôk dơ̆ng giăm êa krông Yurdan.
Y-Êli mă ao jhung ñu, klĭt gơ̆, leh anăn čăm êa, leh anăn êa bi mbha phă dua nah, tơl jih diñu dua dưi găn ti lăn thu.
Tơdah diñu găn leh, Y-Êli lač kơ Y-Êlisê, “Akâo bĕ ya kâo srăng ngă kơ ih êlâo arăng mă ba kâo mơ̆ng ih.” Y-Êlisê lač, “Kâo akâo kơ ih, brei kâo dưn dua bliư̆ kdlưn hĭn mngăt myang ih.”
Y-Êli lač, “Ih akâo sa mnơ̆ng dleh, ƀiădah tơdah ih ƀuh kâo êjai arăng mă kâo mơ̆ng ih, ih srăng mâo msĕ snăn; ƀiădah tơdah ih amâo ƀuh kâo ôh, amâo srăng mâo msĕ snăn ôh.”
Êjai diñu êbat leh anăn blŭ, nĕ anei sa boh êdeh aseh pui leh anăn đa đa aseh pui bi ktlah hĕ diñu dua. Leh anăn Y-Êli đĭ kơ adiê hlăm angĭn đrŭng.
Y-Êlisê ƀuh klei anăn leh anăn ñu ur, “Ama kâo, ama kâo! Êdeh aseh phung Israel leh anăn phung mgăt aseh ñu!” Leh anăn ñu amâo lŏ ƀuh Y-Êli ôh. Leh anăn ñu djă ao ñu, hiêk gơ̆ dua kdrêč,
leh anăn ñu duñ mă ao Y-Êli bi lĕ leh. Ñu lŏ wĭt dôk dơ̆ng ti hang êa krông Yurdan.
Snăn ñu mă ao Y-Êli bi lĕ anăn leh anăn čăm êa êjai lač, “Ti Yêhôwa, Aê Diê Y-Êli?” Tơdah ñu čăm êa, êa bi mbha phă dua nah, leh anăn Y-Êlisê găn.
Tơdah phung anak êkei phung khua pô hưn êlâo dôk ti ƀuôn Yêrikô ƀuh ñu ti anăp digơ̆, digơ̆ lač, “Mngăt myang Y-Êli dôk leh ti Y-Êlisê.” Digơ̆ nao bi tuôm hŏng ñu, leh anăn buôn ti lăn ti anăp ñu.
Digơ̆ lač kơ ñu, “Nĕ anei, mâo mbĭt hŏng phung dĭng buăl ih êma pluh čô êkei ktang. Akâo kơ ih brei digơ̆ đuĕ nao duah khua ih. Năng ai Mngăt Myang Yêhôwa mă ba leh ñu leh anăn dlăm ñu ti dlông čư̆ amâodah hlăm tlung.” Gơ̆ lač, “Đăm diih tiŏ nao ôh.”
Ƀiădah tơdah diñu mgô̆ gơ̆ tơl gơ̆ hêñ, gơ̆ lač, “Tiŏ nao bĕ.” Snăn diñu tiŏ nao êma pluh čô êkei. Êjai tlâo hruê diñu duah Y-Êli, ƀiădah amâo ƀuh gơ̆ ôh.
Diñu lŏ wĭt kơ Y-Êlisê êjai gơ̆ dôk guôn ti ƀuôn Yêrikô, leh anăn gơ̆ lač kơ diñu, “Amâo djŏ hĕ kâo lač leh kơ diih, Đăm nao ôh?”
Phung mnuih ƀuôn anăn lač kơ Y-Êlisê, “Nĕ anei, anôk ƀuôn anei jing jăk tui si khua hmei ƀuh, ƀiădah êa jing jhat, leh anăn lăn amâo jing mnơ̆ng ôh.”
Ñu lač, “Ba kơ kâo sa êlŭ mrâo leh anăn dưm hra hlăm anăn.” Snăn digơ̆ ba êlŭ anăn kơ ñu.
Ñu nao phă akŏ êa leh anăn tuh hra hlăm anăn, leh anăn lač, “Snei Yêhôwa lač, Kâo bi hlao leh êa anei; mơ̆ng anei kơ anăp amâo srăng mâo klei djiê amâodah klei plĕ anak ôh srăng kbiă hriê mơ̆ng êa anei.”
Snăn êa anăn jing jăk truh kơ hruê anei, tui si klei Y-Êlisê blŭ leh.
Mơ̆ng anăn ñu đĭ nao kơ ƀuôn Bêthel; leh anăn êjai ñu đĭ nao ktuê êlan, mâo phung hđeh êdam kbiă mơ̆ng ƀuôn leh anăn mưč kơ ñu, lač, “Đĭ nao bĕ, Ơ êkei kla kŏ! Đĭ nao bĕ, Ơ êkei kla kŏ!”
Ñu wir dlăng kơ digơ̆ leh anăn tăm pah kơ digơ̆ hlăm anăn Yêhôwa. Leh anăn dua drei kgâo ana kbiă mơ̆ng kmrơ̆ng leh anăn hiêk pă pluh dua čô hlăm phung hđeh êdam anăn.
Mơ̆ng anăn ñu hlŏng nao kơ čư̆ Karmel, leh anăn mơ̆ng anăn ñu lŏ wĭt kơ ƀuôn Samari.
Hlăm ênuk anăn Y-Hêsêkia ruă giăm djiê leh. Y-Êsai khua pô hưn êlâo anak êkei Y-Amôt nao kơ ñu leh anăn lač, “Snei Yêhôwa lač, ‘Mkra bruă sang ih, kyuadah ih srăng djiê, ih amâo srăng hlao ôh.’ ”
Snăn Y-Hêsêkia wir hĕ ƀô̆ ñu phă mtih leh anăn wah lač kơ Yêhôwa, lač,
“Hdơr bĕ ară anei, Ơ Yêhôwa, kâo kwưh kơ ih, klei kâo êbat leh ti anăp ih hŏng klei sĭt suôr leh anăn hŏng jih ai tiê, leh anăn ngă leh klei jăk ti anăp ală ih.” Leh anăn Y-Hêsêkia hia ênguôt snăk.
Êlâo Y-Êsai kbiă mơ̆ng wăl sang ti krah, Yêhôwa blŭ kơ ñu,
“Lŏ nao leh anăn lač bĕ kơ Y-Hêsêkia khua kơ phung ƀuôn sang kâo, ‘Snei Yêhôwa Aê Diê Y-Đawit aê ih lač: Kâo hmư̆ leh klei ih wah lač, kâo ƀuh leh êa ală ih. Nĕ anei kâo srăng bi hlao ih. Ti hruê tal tlâo ih srăng đĭ nao kơ sang Yêhôwa.
Leh anăn kâo srăng lŏ thiăm pluh êma thŭn brei ih lŏ dôk hdĭp. Kâo srăng bi mtlaih ih leh anăn ƀuôn anei mơ̆ng kngan mtao Asiri, leh anăn kâo srăng mgang ƀuôn anei kyua kâo pô leh anăn kyua dĭng buăl kâo Y-Đawit.’ ”
Y-Êsai lač, “Mă ba sa klŏ boh hra, leh anăn brei arăng mă leh anăn dưm ti anôk tiêng, čiăng kơ ñu dưi hlao.”
Y-Hêsêkia lač kơ Y-Êsai, “Ya jing klei bi knăl kơ Yêhôwa srăng bi hlao kâo leh anăn kơ klei kâo srăng đĭ nao kơ sang Yêhôwa ti hruê tal tlâo?”
Y-Êsai lač, “Anei jing klei bi knăl kơ ih mơ̆ng Yêhôwa, klei Yêhôwa srăng ngă klei ñu ƀuăn leh: êyui srăng nao phă anăp pluh knhuang mơ̆ amâodah kdŭn phă tluôn pluh knhuang?”
Y-Hêsêkia lŏ wĭt lač, “Jing sa klei ênưih kơ êyui nao phă anăp pluh knhuang; jăk hĭn brei êyui kdŭn phă tluôn pluh knhuang.”
Leh anăn Y-Êsai khua pô hưn êlâo kwưh kơ Yêhôwa; leh anăn Yêhôwa bi kdŭn êyui pluh knhuang, hŏng klei anăn yang hruê kdŭn phă tluôn ti mmông Y-Ahas.
Hlăm ênuk anăn Y-Merôdak-Baladan anak êkei Y-Baladan mtao Ƀaƀilôn tiŏ nao phung dĭng ktang mâo hră leh anăn dŏ myơr kơ Y-Hêsêkia, kyuadah gơ̆ hmư̆ leh Y-Hêsêkia mâo klei ruă.
Y-Hêsêkia jum digơ̆ hŏng klei jăk, leh anăn ñu bi êdah kơ digơ̆ jih jang sang ngăn drăp ñu, prăk, mah, êa ƀâo mngưi, êa ƀâo mngưi yuôm, sang dưm mnơ̆ng ñu bi blah, jih jang mnơ̆ng mâo hlăm hjiê ñu; amâo mâo sa mnơ̆ng hlăm sang ñu amâodah hlăm jih ƀuôn ala mtao ñu Y-Hêsêkia amâo bi êdah ôh kơ digơ̆.
Leh anăn Y-Êsai khua pô hưn êlâo nao kơ mtao Hêsêkia leh anăn lač kơ ñu, “Ya phung êkei anăn lač, leh anăn mơ̆ng anôk diñu hriê kơ ih?” Y-Hêsêkia lač, “Diñu hriê mơ̆ng sa boh čar kbưi, čar Ƀaƀilôn.”
Gơ̆ lač, “Ya diñu ƀuh leh hlăm sang ih?” Y-Hêsêkia lŏ wĭt lač, “Diñu ƀuh leh jih jang mnơ̆ng hlăm sang kâo; amâo mâo ôh sa mnơ̆ng hlăm hjiê kâo, kâo amâo bi êdah kơ diñu.”
Snăn Y-Êsai lač kơ Y-Hêsêkia, “Hmư̆ bĕ klei Yêhôwa blŭ:
Nĕ anei hruê srăng truh tơdah jih jang mnơ̆ng mâo hlăm sang ih leh anăn ya mnơ̆ng phung aê ih mkăm leh truh kơ hruê anei, arăng srăng mă ba kơ čar Ƀaƀilôn; amâo mâo sa mta mnơ̆ng srăng ăt dôk ôh, Yêhôwa lač.
Leh anăn đa đa phung anak êkei ih pô arăng kkiêng leh kơ ih arăng srăng mă ba; leh anăn digơ̆ srăng jing phung dĭng buăl kriâo hlăm sang mtao Ƀaƀilôn.”
Y-Hêsêkia lač kơ Y-Êsai, “Klei Yêhôwa blŭ ih hưn leh anăn jing jăk.” Kyuadah ñu mĭn, “Si amâo jăk tơdah srăng mâo klei êđăp ênang leh anăn klei hơĭt hlăm ênuk kâo?”
Bruă mkăn Y-Hêsêkia ngă, leh anăn jih klei ktang ñu, leh anăn klei ñu ngă ênao êa leh anăn mbông êa leh anăn mđoh bi truh êa hlăm ƀuôn, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Leh anăn Y-Hêsêkia djiê nao dôk mbĭt hŏng phung aê ñu; leh anăn Y-Manasê anak êkei ñu kiă kriê čuê ñu.
Y-Manasê mâo pluh dua thŭn tơdah ñu dơ̆ng kiă kriê, leh anăn ñu kiă kriê êma pluh êma thŭn hlăm ƀuôn Yêrusalem. Anăn amĭ ñu jing H'Hepsiba.
Ñu ngă klei jhat ti anăp ală Yêhôwa tui si klei Yêhôwa bi êmut snăk phung găp djuê mnuih Yêhôwa suôt leh ti anăp phung ƀuôn sang Israel ngă.
Kyuadah ñu lŏ mdơ̆ng lu anôk dlông ama ñu Y-Hêsêkia bi rai leh; leh anăn ñu mdơ̆ng knưl kơ yang Baal, leh anăn ngă sa ƀĕ gơ̆ng kŭt rup yang Asêra msĕ si Y-Ahap mtao Israel ngă leh, leh anăn kkuh mpŭ kơ jih jang phung hlăm adiê, leh anăn mă bruă kơ phung anăn.
Ñu mdơ̆ng knưl hlăm sang Yêhôwa, kơ anôk anăn Yêhôwa lač leh, “Hlăm ƀuôn Yêrusalem kâo srăng dưm Anăn kâo.”
Ñu mdơ̆ng knưl kơ jih jang phung hlăm adiê dua bĭt anôk wăl sang Yêhôwa.
Ñu čuh anak êkei ñu jing mnơ̆ng myơr, leh anăn ñu ngă klei hưn êlâo leh anăn klei mdian, leh anăn mă bruă mbĭt hŏng phung mjâo leh anăn phung mdian. Ñu ngă lu klei jhat ti anăp ală Yêhôwa, mčhur gơ̆ ngêñ.
Ñu dưm sa rup krah Asêra ñu ngă leh hlăm sang Yêhôwa lač leh kơ Y-Đawit leh anăn kơ Y-Salômôn anak êkei gơ̆, “Hlăm sang anei leh anăn hlăm ƀuôn Yêrusalem, anôk kâo ruah leh hlăm jih jang găp djuê Israel, kâo srăng dưm Anăn kâo hlŏng lar.
Leh anăn kâo amâo srăng brei jơ̆ng phung Israel lŏ hiu rưng ti êngao čar kâo brei leh kơ phung aê diñu, knŏng tơdah diñu srăng răng ngă tui si jih klei kâo mtă leh kơ diñu, leh anăn tui si jih klei bhiăn dĭng buăl kâo Y-Môis mtă leh kơ diñu.”
Ƀiădah diñu amâo dôk hmư̆ ôh, leh anăn Y-Manasê mplư diñu ngă klei jhat lu hĭn kơ phung găp djuê Yêhôwa bi rai leh ti anăp phung ƀuôn sang Israel.
Yêhôwa lač hŏng phung dĭng buăl ñu phung khua pô hưn êlâo,
“Kyuadah Y-Manasê mtao Yuđa ngă leh klei kâo bi êmut anei, leh anăn ngă klei jhat hĭn kơ jih jang klei phung Amôrit ngă leh êlâo kơ ñu, leh anăn msĕ mơh bi msoh leh phung Yuđa hŏng rup yang ñu;
kyuanăn snei klei Yêhôwa Aê Diê Israel lač, Nĕ anei kâo srăng bi truh kơ ƀuôn Yêrusalem leh anăn kơ phung Yuđa klei jhat tơl knga grăp čô hmư̆ klei anăn srăng ruă.
Kâo srăng dăng ti dlông ƀuôn Yêrusalem klei mkă leh ƀuôn Samari, leh anăn klŏ kmrak mkă leh sang Y-Ahap; leh anăn kâo srăng sut ƀuôn Yêrusalem msĕ si arăng sut jam, sut ñu leh anăn mbliư̆ ñu kŭp đang.
Leh anăn kâo srăng suôt hĕ phung ngăn dưn kâo ăt dôk, leh anăn jao diñu hlăm kngan phung roh diñu, leh anăn diñu srăng jing mnơ̆ng arăng plah mă kơ jih jang phung roh diñu,
kyuadah diñu ngă leh klei jhat ti anăp ală kâo leh anăn mčhur kâo ngêñ dơ̆ng mơ̆ng hruê phung aê diñu kbiă mơ̆ng čar Êjip hlŏng kơ hruê anei.”
Êbeh kơ anăn Y-Manasê tuh leh lu lĭn êrah amâo soh, tơl ñu bi bŏ ƀuôn Yêrusalem mơ̆ng knhal anei truh kơ knhal mkăn, êbeh kơ klei soh ñu bi msoh leh phung Yuđa tơl diñu ngă klei jhat ti anăp ală Yêhôwa.
Bruă mkăn Y-Manasê ngă, leh anăn jih klei ñu ngă leh, leh anăn klei soh ñu ngă leh, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Y-Manasê djiê nao dôk mbĭt hŏng phung aê ñu, leh anăn arăng dơr ñu hlăm war mnga sang ñu pô, hlăm war mnga Y-Usa; leh anăn Y-Amôn anak êkei ñu kiă kriê čuê ñu.
Y-Amôn mâo dua pluh dua thŭn tơdah ñu dơ̆ng kiă kriê, leh anăn ñu kiă kriê dua thŭn hlăm ƀuôn Yêrusalem. Anăn amĭ ñu jing H'Nêsul-Lêmet, anak mniê Y-Harus mơ̆ng ƀuôn Jôtba.
Ñu ngă klei jhat ti anăp ală Yêhôwa msĕ si Y-Manasê ama ñu ngă leh.
Ñu êbat hlăm jih êlan ama ñu êbat leh, leh anăn mă bruă kơ phung rup yang ama ñu mă bruă leh anăn kkuh mpŭ leh.
Ñu lui wir Yêhôwa Aê Diê phung aê ñu, leh anăn amâo êbat hlăm êlan Yêhôwa ôh.
Phung dĭng buăl Y-Amôn bi trông čhai čiăng ngă kơ ñu, leh anăn bi mdjiê hĕ mtao hlăm sang ñu pô.
Ƀiădah phung ƀuôn sang hlăm čar bi mdjiê hĕ jih jang phung bi trông čhai leh čiăng ngă kơ mtao Amôn, leh anăn phung ƀuôn sang hlăm čar mjing Y-Jôsia anak êkei ñu mtao čuê ñu.
Bruă mkăn Y-Amôn ngă, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Arăng dơr ñu hlăm msat ñu hlăm war mnga Y-Usa; leh anăn Y-Jôsia anak êkei ñu kiă kriê čuê ñu.
Y-Jôsia mâo sa păn thŭn tơdah ñu dơ̆ng kiă kriê, leh anăn ñu kiă kriê tlâo pluh sa thŭn hlăm ƀuôn Yêrusalem. Anăn amĭ ñu jing H'Jêdida anak mniê Y-Adaya mơ̆ng ƀuôn Bôskat.
Ñu ngă klei djŏ ti anăp ală Yêhôwa, leh anăn êbat hlăm jih êlan Y-Đawit aê ñu, leh anăn ñu amâo weh tĭng hnuă amâodah tĭng điâo ôh.
Hlăm thŭn tal pluh sa păn mtao Jôsia, mtao tiŏ nao Y-Saphan anak êkei Y-Asalia, čô Y-Mêsulam, khua čih hră, kơ sang Yêhôwa, lač,
“Đĭ nao bĕ kơ Y-Hilkia khua ngă yang prŏng, čiăng kơ ñu tĭng prăk arăng djă ba leh kơ sang Yêhôwa, prăk phung kiă kriê ƀăng bhă mkuôm pioh leh mơ̆ng phung ƀuôn sang;
leh anăn brei prăk anăn kơ phung mă bruă kiă kriê sang Yêhôwa; leh anăn brei kơ phung mă bruă dôk hlăm sang Yêhôwa, dôk mkra sang,
si tô hmô phung krah kmeh, phung mdơ̆ng, phung mdơ̆ng boh tâo, leh anăn kơ klei blei kyâo leh anăn boh tâo krah leh čiăng mkra sang.
Ƀiădah arăng amâo ksiêm ôh prăk jao leh kơ phung diñu, kyuadah diñu ngă hŏng klei ênuah.”
Y-Hilkia khua ngă yang prŏng lač kơ Y-Saphan khua čih hră, “Kâo ƀuh leh hdruôm hră klei bhiăn hlăm sang Yêhôwa.” Y-Hilkia brei hdruôm hră anăn kơ Y-Saphan, leh anăn ñu dlăng.
Y-Saphan khua čih hră hriê kơ mtao leh anăn hưn kơ mtao, “Phung dĭng buăl ih mă leh jih prăk mâo hlăm sang, leh anăn jao leh prăk anăn kơ phung mă bruă kiă kriê sang Yêhôwa.”
Leh anăn Y-Saphan khua čih hră hưn kơ mtao, “Y-Hilkia khua ngă yang brei kơ kâo sa pŏk hdruôm hră.” Leh anăn Y-Saphan dlăng hră anăn ti anăp mtao.
Tơdah mtao hmư̆ leh klei blŭ mơ̆ng hdruôm hră klei bhiăn, ñu hiêk čhiăm ao ñu.
Leh anăn mtao mtă kơ Y-Hilkia khua ngă yang leh anăn Y-Ahikam anak êkei Y-Saphan, leh anăn Y-Akbôr anak êkei Y-Mikaya, leh anăn Y-Saphan khua čih hră, leh anăn Y-Asaya dĭng buăl mtao lač,
“Nao bĕ, êmuh kơ Yêhôwa kyua kâo leh anăn kyua phung ƀuôn sang, leh anăn kyua jih jang phung Yuđa klei djŏ hŏng klei blŭ mơ̆ng hdruôm hră arăng ƀuh anăn. Kyuadah prŏng snăk klei Yêhôwa čuh ai ngêñ kơ drei, kyuadah phung aê drei amâo gưt ôh kơ klei blŭ hlăm hdruôm hră anei, čiăng ngă tui si jih jang klei čih leh djŏ kơ phung drei.”
Snăn Y-Hilkia khua ngă yang, Y-Ahikam, Y-Akbôr, Y-Saphan, leh anăn Y-Asaya nao kơ H'Hulda khua pô hưn êlâo mniê, mô̆ Y-Salum anak êkei Y-Tikwa, čô Y-Harhas, pô kiă kriê adŭ čhiăm ao (gơ̆ dôk hlăm ƀuôn Yêrusalem hlăm wăl sang tal dua), leh anăn diñu blŭ kơ gơ̆.
Gơ̆ lač kơ diñu, “Snei klei Yêhôwa Aê Diê Israel lač, ‘Hưn kơ mnuih pô tiŏ hriê diih leh kơ kâo,
Snei klei Yêhôwa lač, Nĕ anei kâo srăng bi truh klei jhat kơ anôk anei leh anăn kơ phung ƀuôn sang ñu, jih jang klei blŭ hlăm hdruôm hră mtao Yuđa dlăng anăn.
Kyuadah diñu lui wir leh kâo leh anăn čuh mnơ̆ng ƀâo mngưi kơ phung yang mkăn, tơl diñu mčhur kâo ngêñ kơ jih jang bruă kngan diñu ngă. Kyuanăn kâo srăng čuh ai ngêñ kơ anôk anei, leh anăn ñu amâo srăng ram ôh.
Ƀiădah bi kơ mtao Yuđa, pô tiŏ hriê diih êmuh kơ Yêhôwa, snei brei diih lač kơ ñu, Snei klei Yêhôwa Aê Diê Israel lač: Bi kơ klei blŭ ih hmư̆ anăn,
kyuadah ai tiê ih kmhal leh, leh anăn ih bi luă gŭ ih pô ti anăp Yêhôwa, tơdah ih hmư̆ klei kâo blŭ bi kdơ̆ng hŏng anôk anei leh anăn hŏng phung ƀuôn sang ñu tơl diñu srăng jing ênguôl leh anăn mnơ̆ng arăng tăm pah, leh anăn ih hiêk čhiăm ao ih leh anăn hia ti anăp kâo, kâo msĕ mơh hmư̆ ih leh, Yêhôwa lač.
Kyua anăn nĕ anei, kâo srăng bi kƀĭn ih hŏng phung aê ih, leh anăn arăng srăng dơr ih hlăm msat hŏng klei êđăp ênang, leh anăn ală ih amâo srăng ƀuh ôh jih jang klei jhat kâo srăng bi truh kơ anôk anei.’ ” Leh anăn diñu lŏ ba klei blŭ anăn kơ mtao.
Mtao tiŏ nao arăng leh anăn bi kƀĭn kơ ñu jih jang phung khua mduôn phung Yuđa leh anăn ƀuôn Yêrusalem.
Mtao đĭ nao kơ sang Yêhôwa, leh anăn mbĭt hŏng ñu jih jang êkei Yuđa leh anăn jih jang phung mnuih hlăm ƀuôn Yêrusalem, phung khua ngă yang, leh anăn phung khua pô hưn êlâo, jih jang phung ƀuôn sang điêt wăt prŏng; leh anăn ñu dlăng kơ knga digơ̆ jih jang klei blŭ hlăm hdruôm hră klei bi mguôp arăng ƀuh leh hlăm sang Yêhôwa.
Mtao dôk dơ̆ng ti kmeh leh anăn ngă sa klei bi mguôp ti anăp Yêhôwa, čiăng êbat tui hlue Yêhôwa leh anăn djă pioh klei gơ̆ mtă, klei gơ̆ hưn, leh anăn klei bhiăn gơ̆ hŏng jih ai tiê leh anăn hŏng jih mngăt ñu, čiăng ngă tui si klei blŭ kơ klei bi mguôp anei čih leh hlăm hdruôm hră anei. Leh anăn jih jang phung ƀuôn sang jing sa ai hlăm klei bi mguôp anăn.
Mtao mtă kơ Y-Hilkia khua ngă yang prŏng leh anăn kơ phung khua ngă yang tal dua, leh anăn kơ phung kiă kriê ƀăng bhă mă ba mơ̆ng sang yang Yêhôwa jih jang čhiên mngan arăng ngă leh kơ yang Baal, kơ yang Asêra, leh anăn kơ jih jang phung hlăm adiê. Ñu čuh hĕ dŏ anăn ti êngao ƀuôn Yêrusalem hlăm hma Sêdrôn, leh anăn mă ba hbâo dŏ anăn kơ ƀuôn Bêthel.
Ñu suôt hĕ phung khua ngă yang kơ rup yang, phung anăn mtao Yuđa mtă leh brei čuh mnơ̆ng ƀâo mngưi ti anôk dlông hlăm jih jang ƀuôn čar Yuđa leh anăn jŭm dar ƀuôn Yêrusalem; leh anăn phung čuh mnơ̆ng ƀâo mngưi kơ yang Baal, kơ yang hruê, kơ mlan, kơ mtŭ, leh anăn kơ jih jang phung hlăm adiê.
Ñu mă ba kơ tač rup yang Asêra mơ̆ng sang Yêhôwa ti êngao ƀuôn Yêrusalem kơ êa hnoh Sêdrôn, leh anăn čuh dŏ anăn ti hnoh êa Sêdrôn, leh anăn tlê dŏ anăn tơl ƀhĭ, hwiê hĕ dŏ ƀhĭ anăn ti dlông msat phung ƀuôn sang.
Ñu bi klưh hĕ sang phung êkei kkuh mpŭ hŏng klei knhông hlăm sang Yêhôwa, ti anôk anăn phung mniê mñam čhiăm phiang kơ rup yang Asêra.
Ñu bi kbiă jih jang phung khua ngă yang mơ̆ng jih jang ƀuôn čar Yuđa, leh anăn bi čhŏ hĕ jih jang anôk dlông, tinăn phung khua ngă yang čuh leh mnơ̆ng ƀâo mngưi mơ̆ng ƀuôn Gêba truh kơ ƀuôn Bêr-Sêba. Leh anăn ñu bi klưh anôk dlông ti anôk mŭt ƀăng jang Y-Yôsuê khua kiă kriê ƀuôn, dŏ anăn dôk tĭng điâo ƀăng jang ƀuôn.
Ƀiădah phung khua ngă yang kơ anôk dlông amâo đĭ nao ôh kơ knưl Yêhôwa hlăm ƀuôn Yêrusalem, ƀiădah diñu ƀơ̆ng kpŭng amâo mâo kpei ti krah phung ayŏng adei diñu.
Ñu bi čhŏ anôk Tôphet hlăm tlung phung anak êkei Y-Hinôm, čiăng kơ amâo mâo sa čô ôh dưi čuh anak êkei ñu amâodah anak mniê ñu jing mnơ̆ng myơr kơ yang Môlek.
Ñu mă hĕ jih jang aseh phung mtao Yuđa pioh brei leh kơ yang hruê, ti anôk mŭt sang Yêhôwa giăm adŭ Y-Nathan-Mêlek, pô kiă kriê adŭ mtao hlăm wăl sang; leh anăn ñu čuh hĕ êdeh aseh pioh brei leh kơ yang hruê.
Mtao bi rai hĕ knưl ti čuôr găp adŭ tal dlông Y-Ahas, knưl anăn phung mtao Yuđa ngă leh, leh anăn knưl Y-Manasê ngă leh hlăm dua wăl sang Yêhôwa ñu klư̆ leh anăn bi mčah đơ điêt, leh anăn ñu hwiê dŏ mčah đơ điêt anăn hlăm hnoh êa Sêdrôn.
Leh anăn mtao bi čhŏ anôk dlông tĭng ngŏ ƀuôn Yêrusalem, tĭng dhŭng čư̆ klei Brŭ Rai, dŏ anăn Y-Salômôn mtao Israel mdơ̆ng leh kơ yang Astarôt, yang phung Sidôn Yêhôwa bi êmut, kơ yang Čhêmôs yang phung Môap Yêhôwa bi êmut, leh anăn kơ yang Milkôm yang phung Amôn Yêhôwa bi êmut.
Ñu bi mčah đơ điêt gơ̆ng kŭt leh anăn druôm phung rup yang Asêra, leh anăn bi bŏ anôk digơ̆ anăn hŏng klang mnuih.
Êbeh kơ anăn knưl ti ƀuôn Bêthel anôk dlông Y-Jêrôbôam anak êkei Y-Nêbat mdơ̆ng leh, pô bi msoh leh phung Israel, knưl leh anăn anôk dlông anăn ñu klư̆ leh anăn bi mčah đơ điêt boh tâo gơ̆, tlê dŏ anăn tơl ƀhĭ; leh anăn ñu čuh sa ƀĕ gơ̆ng kŭt rup yang Asêra msĕ mơh.
Êjai Y-Jôsia wir dlăng, ñu ƀuh msat ti čư̆; leh anăn ñu tiŏ nao mnuih mă klang mơ̆ng msat anăn leh anăn čuh klang anăn ti dlông knưl, bi čhŏ gơ̆ tui si klei Yêhôwa blŭ leh mơ̆ng mnuih Aê Diê, [êjai Y-Jêrêbôam dôk dơ̆ng giăm knưl ngă yang ti hruê knăm, mtao Y-Jôsia wir dlăng kơ msat mnuih Aê Diê,] pô hưn leh êlâo klei anăn.
Leh anăn ñu lač, “Ya jing mnơ̆ng bi hdơr kâo ƀuh nah adih?” Phung êkei ƀuôn anăn lač kơ ñu, “Gơ̆ jing msat mnuih Aê Diê, pô hriê mơ̆ng čar Yuđa leh anăn hưn êlâo klei ih ngă anei bi kdơ̆ng hŏng knưl ti ƀuôn Bêthel.”
Ñu lač, “Lui gơ̆, đăm brei sa čô mă klang gơ̆ ôh.” Snăn arăng lui klang gơ̆ mbĭt hŏng klang khua pô hưn êlâo kbiă hriê mơ̆ng ƀuôn Samari.
Msĕ mơh jih jang anôk kkuh mpŭ ti anôk dlông hlăm jih jang ƀuôn čar Samari, dŏ anăn phung mtao Israel ngă leh mčhur Yêhôwa ngêñ, Y-Jôsia mă hĕ. Ñu ngă kơ dŏ anăn tui si jih jang klei ñu ngă leh ti ƀuôn Bêthel.
Ñu bi mdjiê jih jang phung khua ngă yang kơ anôk dlông dôk tinăn ti dlông knưl, leh anăn čuh klang phung anăn ti dlông knưl anăn. Leh anăn ñu lŏ wĭt kơ ƀuôn Yêrusalem.
Mtao mtă kơ jih jang phung ƀuôn sang, “Hdơr pioh bĕ Klei Găn kơ Yêhôwa Aê Diê diih, tui si arăng čih leh hlăm hdruôm hră klei bi mguôp anei.”
Kyuadah arăng amâo tuôm hdơr pioh ôh Klei Găn msĕ snăn dơ̆ng mơ̆ng ênuk phung khua phat kđi, phung khua phat kđi phung Israel, amâodah êjai jih jang ênuk phung mtao Israel amâodah phung mtao Yuđa.
Ƀiădah hlăm thŭn tal pluh sa păn mtao Y-Jôsia arăng hdơr pioh Klei Găn kơ Yêhôwa hlăm ƀuôn Yêrusalem.
Êbeh kơ anăn Y-Jôsia suôt hĕ jih jang phung mjâo leh anăn phung mdian, rup yang têraphim leh anăn rup yang, leh anăn jih jang mnơ̆ng Yêhôwa bi êmut mâo hlăm čar Yuđa leh anăn hlăm ƀuôn Yêrusalem, čiăng kơ ñu dưi bi kjăp klei blŭ hlăm klei bhiăn čih leh hlăm hdruôm hră Y-Hilkia khua ngă yang ƀuh hlăm sang Yêhôwa.
Êlâo kơ ñu amâo tuôm mâo ôh sa čô mtao msĕ si ñu, pô wĭt kơ Yêhôwa hŏng jih ai tiê, hŏng jih mngăt, leh anăn hŏng jih klei ktang ñu, tui si jih klei bhiăn Y-Môis; êdei kơ ñu kăn lŏ mâo rei pô ngă msĕ si ñu.
Ƀiădah ăt Yêhôwa amâo wir ôh mơ̆ng klei hlơr klei ñu ngêñ ktang, kyua klei anăn ñu čuh ai ngêñ kơ phung Yuđa, kyuadah jih jang klei Y-Manasê mčhur ñu ngêñ.
Yêhôwa lač, “Kâo srăng suôt hĕ msĕ mơh phung Yuđa mơ̆ng anăp ală kâo, msĕ si kâo suôt leh phung Israel, leh anăn kâo srăng lui hĕ ƀuôn kâo ruah leh anei, ƀuôn Yêrusalem, leh anăn sang kâo lač leh, Anăn kâo srăng dôk tinăn.”
Bruă mkăn Y-Jôsia ngă, leh anăn jih klei ñu ngă leh, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Hlăm ênuk ñu Pharaôn Nêkô mtao Êjip đĭ nao kơ mtao Asiri ti êa krông Ơprat. Mtao Y-Jôsia nao bi tuôm hŏng ñu; leh anăn Pharaôn Nêkô bi mdjiê Y-Jôsia ti ƀuôn Mêgidô tơdah ñu ƀuh gơ̆.
Phung dĭng buăl gơ̆ mdiăng gơ̆ djiê leh hlăm êdeh aseh mơ̆ng ƀuôn Mêgidô, ba gơ̆ kơ ƀuôn Yêrusalem, leh anăn dơr gơ̆ hlăm msat gơ̆ pô. Phung ƀuôn sang hlăm čar mă Y-Jôača anak êkei Y-Jôsia, trôč êa ƀâo mngưi kơ gơ̆, leh anăn mjing gơ̆ mtao čuê ama gơ̆.
Y-Jôača mâo dua pluh tlâo thŭn tơdah ñu dơ̆ng kiă kriê, leh anăn ñu kiă kriê tlâo mlan hlăm ƀuôn Yêrusalem. Anăn amĭ ñu jing H'Hamutal, anak mniê Y-Yêrêmi mơ̆ng ƀuôn Lipna.
Ñu ngă klei jhat ti anăp ală Yêhôwa tui si jih klei phung aê ñu ngă leh.
Pharaôn Nêkô kă ñu hŏng klei săng đai ti ƀuôn Ribla hlăm čar Hamat, čiăng kơ ñu amâo dưi kiă kriê hlăm ƀuôn Yêrusalem ôh, leh anăn rĭng jia mơ̆ng čar sa êtuh talăng prăk leh anăn sa talăng mah.
Pharaôn Nêkô mjing Y-Êliakim anak êkei Y-Jôsia brei jing mtao čuê Y-Jôsia ama gơ̆, leh anăn bi mlih anăn gơ̆ Y-Jêhôyakim. Ƀiădah ñu mă mđuĕ Y-Jôača; leh anăn gơ̆ truh kơ čar Êjip leh anăn djiê tinăn.
Y-Jêhôyakim brei prăk leh anăn mah kơ Pharaôn, ƀiădah ñu rĭng jia lăn čiăng mâo prăk tui si Pharaôn mtă. Ñu rĭng prăk leh anăn mah mơ̆ng phung ƀuôn sang hlăm čar, grăp čô tui si ñu bi kčah, čiăng brei kơ Pharaôn Nêkô.
Y-Jêhôyakim mâo dua pluh êma thŭn tơdah ñu dơ̆ng kiă kriê, leh anăn ñu kiă kriê pluh sa thŭn hlăm ƀuôn Yêrusalem. Anăn amĭ ñu jing H'Sêbida anak mniê Y-Pêdaya mơ̆ng ƀuôn Ruma.
Ñu ngă klei jhat ti anăp ală Yêhôwa tui si jih klei phung aê ñu ngă leh.
Hlăm ênuk Y-Jêhôyakim, Y-Nebukatnetsar mtao Ƀaƀilôn đĭ hriê, leh anăn Y-Jêhôyakim jing dĭng buăl ñu tlâo thŭn. Leh anăn Y-Jêhôyakim bi kdơ̆ng hŏng ñu.
Yêhôwa tiŏ nao ngă kơ Y-Jêhôyakim lu êpul phung Kaldê, lu êpul phung Siri, lu êpul phung Môap, leh anăn lu êpul phung Amôn brei digơ̆ ngă bi rai čar Yuđa, tui si klei Yêhôwa blŭ hŏng phung dĭng buăl ñu phung khua pô hưn êlâo.
Sĭt nik klei anăn truh kơ phung Yuđa tui si klei Yêhôwa mtă čiăng suôt hĕ digơ̆ mơ̆ng ti anăp ală ñu, kyua klei soh Y-Manasê, tui si jih klei Y-Manasê ngă leh,
leh anăn msĕ mơh kyua êrah amâo soh ñu tuh leh; kyuadah ñu bi bŏ ƀuôn Yêrusalem hŏng êrah amâo soh, leh anăn Yêhôwa amâo pap brei ôh.
Bruă mkăn Y-Jêhôyakim ngă, leh anăn jih klei ñu ngă leh, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Snăn Y-Jêhô iakim djiê nao dôk mbĭt hŏng phung aê ñu, leh anăn Y-Jêhôyakin anak êkei ñu kiă kriê čuê ñu.
Mtao Êjip amâo lŏ kbiă hriê mơ̆ng čar ñu ôh, kyuadah mtao Ƀaƀilôn mă hĕ leh jih jang ya jing dŏ mtao Êjip dơ̆ng mơ̆ng Hnoh Êa Êjip truh kơ êa krông Ơprat.
Y-Jêhôyakin mâo pluh sa păn thŭn tơdah ñu dơ̆ng jing mtao, leh anăn ñu kiă kriê tlâo mlan hlăm ƀuôn Yêrusalem. Anăn amĭ ñu jing H'Nêhusta anak mniê Y-Êlnathan mơ̆ng ƀuôn Yêrusalem.
Ñu ngă klei jhat ti anăp ală Yêhôwa tui si jih klei ama ñu ngă leh.
Hlăm ênuk anăn phung dĭng buăl Y-Nebukatnetsar mtao Ƀaƀilôn đĭ hriê kơ ƀuôn Yêrusalem leh anăn wang ƀuôn.
Y-Nebukatnetsar mtao Ƀaƀilôn truh kơ ƀuôn êjai phung dĭng buăl ñu dôk wang ƀuôn anăn,
leh anăn Y-Jêhôyakin mtao Yuđa jao ñu pô kơ mtao Ƀaƀilôn, ñu, amĭ ñu, phung dĭng buăl ñu, phung khua ñu, leh anăn phung khua kiă sang mtao ñu. Mtao Ƀaƀilôn mă ñu jing mnă hlăm thŭn tal sa păn ñu kiă kriê.
Gơ̆ mă ba jih ngăn drăp hlăm sang Yêhôwa, leh anăn ngăn drăp hlăm sang mtao, leh anăn khăt đơ điêt jih jang čhiên mngan mah hlăm sang yang Yêhôwa, Y-Salômôn mtao Israel ngă leh, tui si Yêhôwa hưn êlâo leh.
Ñu atăt ba jih jang mnuih hlăm ƀuôn Yêrusalem, jih jang phung khua, jih jang phung mnuih jhŏng ktang, pluh êbâo čô mnă, leh anăn jih jang phung mbruă leh anăn jih jang phung tia; amâo mâo sa čô ăt dôk ôh, knŏng phung ƀuôn sang ƀun ƀin hĭn hlăm čar.
Ñu atăt ba Y-Jêhôyakin kơ ƀuôn Ƀaƀilôn; amĭ mtao, phung mô̆ mtao, phung khua gơ̆, leh anăn phung êkei yuôm hĭn hlăm čar, ñu mă ba jing mnă mơ̆ng ƀuôn Yêrusalem kơ ƀuôn Ƀaƀilôn.
Mtao Ƀaƀilôn atăt ba jing mnă kơ ƀuôn Ƀaƀilôn jih jang êkei jhŏng ktang, kjuh êbâo čô, phung mbruă leh anăn phung tia sa êbâo čô, jih jang phung diñu jing ktang leh anăn dưi nao bi blah.
Mtao Ƀaƀilôn mjing Y-Matania, amiêt awa Y-Jêhôyakin mtao hrô gơ̆, leh anăn bi mlih anăn Y-Matania jing Y-Sêdêkia.
Y-Sêdêkia mâo dua pluh sa thŭn tơdah ñu dơ̆ng jing mtao, leh anăn ñu kiă kriê pluh sa thŭn hlăm ƀuôn Yêrusalem. Anăn amĭ ñu jing H'Hamutal, anak mniê Y-Yêrêmi mơ̆ng ƀuôn Lipna.
Ñu ngă klei jhat ti anăp ală Yêhôwa tui si jih klei Y-Jêhôyakim ngă leh.
Kyuadah klei Yêhôwa ngêñ truh leh hlăm ƀuôn Yêrusalem leh anăn čar Yuđa, ñu suôt digơ̆ mơ̆ng ti anăp ñu.
Hlăm thŭn tal pluh sa păn Y-Jôsaphat mtao Yuđa, Y-Jôram anak êkei Y-Ahap jing mtao kiă kriê phung Israel hlăm ƀuôn Samari. Ñu kiă kriê êjai pluh dua thŭn.
Ñu ngă klei jhat ti anăp ală Yêhôwa, ƀiădah amâo djŏ ôh msĕ si ama leh anăn amĭ ñu. Kyuadah ñu bi luč hĕ gơ̆ng kŭt yang Baal, dŏ ama ñu ngă leh.
Ƀiădah ñu djă pioh klei soh Y-Jêrôbôam anak êkei Y-Nêbat, pô bi msoh leh phung Israel; ñu amâo lui ôh klei soh anăn.
Y-Mêsa mtao čar Môap jing sa čô mâo lu biăp; leh anăn grăp thŭn ñu tuh jia kơ mtao Israel sa êtuh êbâo drei êđai biăp leh anăn sa êtuh êbâo drei biăp knô ka khăt mlâo.
Ƀiădah tơdah Y-Ahap djiê, mtao Môap bi kdơ̆ng hŏng mtao Israel.
Snăn mtao Y-Jôram kbiă êbat mơ̆ng ƀuôn Samari leh anăn rĭng jih jang phung Israel.
Ñu nao leh anăn mơĭt asăp blŭ kơ Y-Jôsaphat mtao Yuđa, “Mtao Môap bi kdơ̆ng hŏng kâo leh. Ih čiăng mơ̆ nao mbĭt hŏng kâo bi blah hŏng phung Môap?” Gơ̆ lač, “Kâo srăng nao; kâo jing msĕ si ih, phung ƀuôn sang kâo jing msĕ si phung ƀuôn sang ih, jih jang aseh kâo jing msĕ si aseh ih.”
Leh anăn gơ̆ lač, “Ya êlan drei srăng êbat lĕ?” Y-Jôram lŏ wĭt lač, “Ti êlan kdrăn tač čar Êđôm.”
Snăn mtao Israel nao mbĭt hŏng mtao Yuđa leh anăn mtao Êđôm. Tơdah diñu êbat dar leh kjuh hruê, amâo mâo êa ôh kơ phung kahan amâodah kơ hlô mnơ̆ng tui hlue diñu.
Mtao Israel lač, “Hbơih! Yêhôwa iêu leh tlâo čô mtao anei čiăng jao diñu hlăm kngan phung Môap.”
Y-Jôsaphat lač, “Amâo mâo hĕ khua pô hưn êlâo Yêhôwa tinei, hŏng ñu drei dưi êmuh kơ Yêhôwa?” Snăn sa čô hlăm phung dĭng buăl mtao Israel lŏ wĭt lač, “Y-Êlisê anak êkei Y-Saphat dôk tinei, pô hlĭng êa ti kngan Y-Êli.”
Y-Jôsaphat lač, “Klei Yêhôwa blŭ dôk mbĭt hŏng ñu.” Snăn mtao Israel, Y-Jôsaphat, leh anăn mtao Êđôm trŭn nao kơ ñu.
Y-Êlisê lač kơ mtao Israel, “Ya klei kâo mâo hŏng ih? Nao bĕ kơ phung khua pô hưn êlâo ama ih leh anăn phung khua pô hưn êlâo amĭ ih.” Ƀiădah mtao Israel lač kơ ñu, “Hơăi, Yêhôwa yơh iêu leh tlâo čô mtao anei čiăng jao digơ̆ hlăm kngan phung Môap.”
Y-Êlisê lač, “Tui si Yêhôwa kơ phung kahan dôk hdĭp, kơ ñu kâo mă bruă, tơdah kâo amâo mâo klei uêñ ôh kơ Y-Jôsaphat mtao Yuđa, kâo amâo čiăng dlăng kơ ih ôh, kăn čiăng ƀuh ih rei.
Ƀiădah ară anei atăt ba kơ kâo sa čô thâo pĕ brô̆.” Leh anăn êjai pô thâo pĕ brô̆ pĕ, klei myang Yêhôwa trŭn kơ ñu.
Leh anăn ñu lač, “Snei Yêhôwa lač, ‘Brei diih klei lu blŭng hlăm tlung anei.’
Kyuadah snei Yêhôwa lač, ‘Diih amâo srăng ƀuh angĭn amâodah êa hjan ôh, ƀiădah hnoh êa khuôt anei srăng bŏ hŏng êa. Snăn diih srăng mnăm, diih, êmô biăp diih, leh anăn aseh diih.’
Klei anei jing klei ênưih pưih ti anăp ală Yêhôwa; ñu srăng jao phung Môap hlăm kngan diih msĕ mơh.
Diih srăng dưi hŏng jih jang ƀuôn mâo kđông kjăp, leh anăn jih jang ƀuôn jăk hĭn, leh anăn srăng druôm hĕ jih jang ana kyâo jăk, kđăl hĕ jih jang akŏ êa, leh anăn bi rai hĕ hŏng boh tâo jih jang hma jăk.”
Aguah mgi ti mmông arăng myơr mnơ̆ng ngă yang, nĕ anei êa kbiă hriê mơ̆ng Êđôm tơl čar bŏ hŏng êa.
Tơdah jih jang phung Môap hmư̆ kơ phung mtao anăn đĭ hriê leh čiăng bi blah hŏng diñu, arăng iêu jih jang phung hlăk ai wăt phung mduôn, phung dưi hơô ao msei, leh anăn diñu hriê ti knông bi blah.
Tơdah diñu kgŭ aguah ưm, leh anăn tơdah yang hruê mtrang ti êa, phung Môap ƀuh êa phă diñu jing hrah msĕ si êrah.
Diñu lač, “Anei jing êrah yơh, sĭt nik phung mtao anăn bi blah leh anăn bi mdjiê leh hdơ̆ng diñu pô. Snăn ară anei, Ơ phung Môap, nao plah mă dŏ dô bĕ!”
Ƀiădah tơdah diñu truh kơ kđông phung Israel, phung Israel kgŭ leh anăn ngă kơ phung Môap tơl phung Môap đuĕ ti anăp digơ̆. Digơ̆ ksŭng phă anăp leh anăn bi mdjiê phung Môap.
Digơ̆ dưi hŏng lu boh ƀuôn, leh anăn grăp čô bhĭr boh tâo ti jih jang hma jăk tơl guôm hŏng boh tâo; digơ̆ kđăl hĕ jih jang akŏ êa, leh anăn druôm hĕ jih jang ana kyâo jăk, tơl ăt dôk boh tâo knŏng hjăn hlăm ƀuôn Kir-Harêset, leh anăn phung bhĭr boh tâo hŏng klei klĭt wang leh anăn dưi hŏng ƀuôn anăn.
Tơdah mtao Môap ƀuh ñu dơ̆ng luč hlăm klei bi blah, ñu mă mbĭt hŏng ñu kjuh êtuh kahan djă đao gưm čiăng pŏk êlan phă mtao Êđôm; ƀiădah digơ̆ amâo dưi ôh.
Snăn ñu mă anak êkei ñu tal êlâo, pô srăng kiă kriê čuê ñu, myơr gơ̆ jing mnơ̆ng myơr čuh ti dlông mnư̆. Leh anăn mâo klei ngêñ ktang truh kơ phung Israel; leh anăn diñu đuĕ mơ̆ng mtao Môap leh anăn wĭt kơ čar diñu pô.
Mô̆ sa čô hlăm phung anak phung khua pô hưn êlâo krao kơ Y-Êlisê, “Dĭng buăl ih ung kâo djiê leh; leh anăn ih thâo kơ dĭng buăl ih huĭ mpŭ leh kơ Yêhôwa, ƀiădah pô nư hriê čiăng mă hĕ dua čô anak kâo čiăng mjing digơ̆ hlŭn ñu.”
Y-Êlisê lač kơ gơ̆, “Ya kâo srăng ngă kơ ih? Hưn kơ kâo, ya mnơ̆ng ih mâo hlăm sang?” Gơ̆ lač, “Dĭng buăl mniê ih amâo mâo mnơ̆ng ôh hlăm sang knŏng sa čeh êa boh ôliwơ.”
Ñu lač, “Nao kơ tač, akâo mañ bĕ čeh mơ̆ng jih jang phung riêng gah ih, čeh hŏng, leh anăn đăm akâo mañ ƀiă đei ôh.
Leh anăn mŭt hlăm sang, kđăl ƀăng bhă ti tluôn ih leh anăn phung anak êkei ih, bi bŏ jih jang čeh anăn; tơdah sa boh čeh bŏ leh, brei ih dưm sa anôk.”
Snăn gơ̆ đuĕ mơ̆ng ñu leh anăn kđăl ƀăng bhă ti tluôn gơ̆ leh anăn phung anak gơ̆; êjai gơ̆ hlĭng êa boh ôliwơ dua čô anak ba čeh kơ gơ̆.
Tơdah jih jang čeh bŏ leh, gơ̆ lač kơ anak êkei gơ̆, “Ba kơ kâo čeh mkăn.” Ñu lač, “Amâo lŏ mâo čeh mkăn ôh.” Leh anăn êa boh ôliwơ anăn amâo lŏ rôč ôh.
Ñu nao hưn kơ mnuih Aê Diê, gơ̆ lač, “Nao čhĭ bĕ êa boh ôliwơ leh anăn tla nư ih, ih leh anăn phung anak êkei ih dưi dôk hdĭp hŏng dŏ ăt dôk.”
Sa hruê Y-Êlisê nao kơ ƀuôn Sunem. Tinăn mâo sa čô mniê mdrŏng dôk. Gơ̆ mtrŭt ñu huă ƀơ̆ng. Snăn grăp bliư̆ ñu găn êlan anăn ñu weh huă ƀơ̆ng tinăn.
Mniê anăn lač kơ ung ñu, “Nĕ anei, kâo mĭn kơ pô găn nanao êlan drei jing sa čô mnuih doh jăk Aê Diê.
Brei drei ngă sa boh adŭ điêt ti dlông mâo mtih, leh anăn dưm tinăn sa boh jhưng pĭt pioh kơ ñu, sa boh jhưng huă, sa mdhô̆ knang, leh anăn sa boh pui kđen. Snăn grăp bliư̆ ñu truh kơ drei, ñu dưi mŭt dôk tinăn.”
Sa hruê ñu truh tinăn, leh anăn ñu weh mŭt hlăm adŭ anăn leh anăn mdei.
Ñu lač kơ Y-Gêhasi dĭng buăl ñu, “Iêu bĕ mniê ƀuôn Sunem anăn.” Leh Y-Gêhasi iêu gơ̆, gơ̆ dôk dơ̆ng ti anăp ñu.
Leh anăn Y-Êlisê lač kơ Y-Gêhasi, “Ară anei lač bĕ kơ gơ̆, nĕ anei, ih ngă leh jih bruă suăi anei kơ hmei; ya ih čiăng arăng ngă brei kơ ih? Ih mâo klei čiăng mơ̆ brei arăng blŭ brei kơ ih kơ mtao amâodah kơ khua kơ phung kahan?” Gơ̆ lŏ wĭt lač,
“Kâo dôk ti krah phung ƀuôn sang kâo pô.” Leh anăn ñu lač, “Snăn ya arăng srăng ngă brei kơ gơ̆?” Y-Gêhasi lŏ wĭt lač, “Gơ̆ amâo mâo sa čô anak êkei ôh, leh anăn ung gơ̆ mduôn leh.”
Ñu lač, “Iêu gơ̆.” Tơdah Y-Gêhasi iêu gơ̆, gơ̆ dôk ti ƀăng bhă.
Leh anăn Y-Êlisê lač, “Thŭn êdei tơdah truh yan anei, ih srăng pŭ sa čô anak êkei.” Leh anăn gơ̆ lač, “Hơăi, khua ah, Ơ mnuih Aê Diê, đăm luar kơ dĭng buăl mniê ih ôh.”
Ƀiădah mniê anăn ba tian leh anăn gơ̆ kkiêng kơ sa čô anak êkei ti yan mnga thŭn êdei, tui si Y-Êlisê lač leh kơ gơ̆.
Tơdah anak anăn hriê kơ prŏng leh, sa hruê ñu kbiă nao kơ ama ñu dôk mbĭt hŏng phung wiă.
Ñu lač kơ ama ñu, “Kâo ruă kŏ, kâo ruă kŏ!” Ama lač kơ dĭng buăl ñu, “Pŭ ba gơ̆ kơ amĭ gơ̆.”
Tơdah dĭng buăl pŭ gơ̆ leh anăn ba gơ̆ kơ amĭ gơ̆, anak anăn dôk gŭ ti kơŭt amĭ gơ̆ tơl yang hruê dơ̆ng, leh anăn gơ̆ djiê.
Mniê anăn đĭ leh anăn mđih gơ̆ ti jhưng pĭt mnuih Aê Diê, kđăl ƀăng bhă kơ gơ̆, leh anăn kbiă.
Ñu iêu ung ñu leh anăn lač, “Tiŏ hriê kơ kâo sa čô hlăm phung dĭng buăl leh anăn sa drei aseh dliê, čiăng kâo dưi nao djăl kơ mnuih Aê Diê leh anăn lŏ wĭt.”
Ung ñu lač, “Si ngă ih čiăng nao kơ ñu hruê anei? Amâo djŏ mâo mlan mrâo ƀlĕ amâodah hruê sabat ôh.” Gơ̆ lač, “Srăng jing jăk.”
Ñu să ưn aseh dliê leh anăn lač kơ dĭng buăl ñu, “Mtrŭt aseh êbat; đăm brei aseh dliê êbat êmưt hĭn ôh knŏng tơdah kâo lač kơ ih.”
Snăn ñu đuĕ nao leh anăn truh kơ mnuih Aê Diê ti čư̆ Karmel. Tơdah mnuih Aê Diê ƀuh ñu hriê, ñu lač kơ Y-Gêhasi dĭng buăl ñu, “Dlăng bĕ, duh adih mniê ƀuôn Sunem.
Êran nao bi tuôm hŏng gơ̆ mtam, leh anăn lač kơ gơ̆, Ih mâo klei jăk mơ̆? Ung ih mâo klei jăk mơ̆? Anak ih mâo klei jăk mơ̆?” Gơ̆ lŏ wĭt lač, “Jăk mơh.”
Leh anăn tơdah gơ̆ truh ti čư̆ kơ mnuih Aê Diê, gơ̆ djă jơ̆ng ñu. Y-Gêhasi hriê čiăng suôt hĕ gơ̆, ƀiădah mnuih Aê Diê lač, “Lui gơ̆, kyuadah gơ̆ mâo klei ênguôt ktrŏ; leh anăn Yêhôwa mdăp klei anăn kơ kâo, leh anăn amâo hưn kơ kâo ôh.”
Leh anăn gơ̆ lač, “Kâo tuôm akâo mơ̆ kơ khua kâo čiăng mâo sa čô anak êkei? Amâo djŏ hĕ kâo lač leh, Đăm luar kơ kâo ôh?”
Y-Êlisê lač kơ Y-Gêhasi, “Hyuă kơiêng ih leh anăn djă ba giê kâo, leh anăn nao bĕ. Tơdah ih bi tuôm hŏng arăng, đăm kkuh kơ ñu ôh; leh anăn tơdah arăng kkuh kơ ih, đăm lŏ wĭt kkuh ôh. Dưm giê kâo ti ƀô̆ mta hđeh anăn.”
Leh anăn amĭ hđeh anăn lač, “Tui si Yêhôwa dôk hdĭp, leh anăn tui si ih pô dôk hdĭp, kâo amâo srăng đuĕ mơ̆ng ih ôh.” Snăn Y-Êlisê kgŭ leh anăn tui hlue gơ̆.
Y-Gêhasi đuĕ nao êlâo leh anăn dưm giê ti ƀô̆ mta hđeh anăn, ƀiădah amâo mâo asăp amâodah klei bi knăl kơ klei hdĭp ôh. Snăn gơ̆ wĭt bi tuôm hŏng Y-Êlisê leh anăn hưn kơ ñu, “Hđeh anăn amâo mdih ôh.”
Tơdah Y-Êlisê mŭt hlăm sang, ñu ƀuh hđeh djiê leh dôk ti jhưng pĭt ñu.
Snăn ñu mŭt leh anăn kđăl ƀăng bhă kơ diñu dua, leh anăn wah lač kơ Yêhôwa.
Leh anăn ñu đĭ leh anăn ap ti dlông hđeh anăn, mtŏ ƀăng êgei ñu ti ƀăng êgei gơ̆, mtŏ ală ñu ti ală gơ̆, kngan ñu ti kngan gơ̆; leh anăn êjai ñu ap asei mlei ñu pô ti dlông gơ̆, asei mlei hđeh anăn jing mđao.
Leh anăn ñu kgŭ, êbat sa bliư̆ tinei tinăn hlăm sang, leh anăn lŏ đĭ ti jhưng leh anăn ap asei mlei ñu pô ti dlông gơ̆. Hđeh anăn bhañ kjuh bliư̆ leh anăn gơ̆ mblang ală.
Y-Êlisê iêu Y-Gêhasi leh anăn lač, “Iêu bĕ mniê ƀuôn Sunem.” Snăn Y-Gêhasi iêu gơ̆. Leh anăn tơdah gơ̆ hriê kơ Y-Êlisê, ñu lač, “Pŭ bĕ anak êkei ih.”
Gơ̆ hriê buôn ti jơ̆ng ñu, kŭp ƀô̆ ti lăn; leh anăn gơ̆ pŭ mă anak êkei gơ̆ leh anăn kbiă.
Y-Êlisê lŏ hriê kơ ƀuôn Gilgal hlăk mâo klei ư̆ êpa hlăm čar. Êjai phung anak êkei phung khua pô hưn êlâo dôk gŭ ti anăp ñu, ñu lač kơ dĭng buăl ñu, “Drŏng gŏ prŏng, leh anăn riă bur kơ phung anak êkei phung khua pô hưn êlâo.”
Sa čô hlăm phung digơ̆ kbiă nao kơ hma čiăng pĕ djam rơ̆k, leh anăn ƀuh ana boh giêt dliê, leh anăn pĕ boh giêt dliê bŏ êwak. Gơ̆ wĭt leh anăn čiă boh anăn dưm hlăm gŏ bur, amâo thâo ôh ya boh anăn.
Diñu jhŏk brei arăng ƀơ̆ng. Ƀiădah êjai diñu dôk ƀơ̆ng bur, diñu ur, “Ơ mnuih Aê Diê, mâo klei djiê hlăm gŏ!” Diñu amâo dưi ƀơ̆ng dŏ anăn ôh.
Y-Êlisê lač, “Snăn mă ba kpŭng ƀhĭ.” Ñu tuh kpŭng ƀhĭ hlăm gŏ leh anăn lač, “Jhŏk bĕ kơ diñu, brei diñu ƀơ̆ng.” Leh anăn amâo mâo mnơ̆ng bi ruă ôh hlăm gŏ.
Sa čô êkei hriê mơ̆ng ƀuôn Baal-Salisa djă ba kơ mnuih Aê Diê klŏ kpŭng arăng ngă mơ̆ng mdiê hlâo hlang, dua pluh klŏ kpŭng mdiê ôrgơ, leh anăn amung mdiê mrâo hlăm kdô ñu. Y-Êlisê lač, “Brei kơ phung êkei anăn ƀơ̆ng.”
Ƀiădah dĭng buăl ñu lač, “Si kâo dưi mdơ̆ng dŏ anăn kơ sa êtuh čô mnuih lĕ?” Snăn Y-Êlisê lŏ lač, “Brei kơ phung êkei anăn ƀơ̆ng, kyuadah snei Yêhôwa lač, ‘Diñu srăng ƀơ̆ng leh anăn srăng mâo dŏ ăt dôk.’ ”
Snăn gơ̆ mdơ̆ng kpŭng anăn kơ phung anăn. Diñu ƀơ̆ng leh anăn mâo dŏ ăt dôk tui si klei Yêhôwa blŭ.
Y-Naaman, khua kơ phung kahan mtao Siri, jing sa čô mnuih hing ang mbĭt hŏng khua ñu, leh anăn khua ñu khăp snăk, kyuadah hŏng ñu yơh Yêhôwa brei klei dưi kơ phung Siri. Ñu jing sa čô êkei jhŏng ktang, ƀiădah ñu djŏ phŭng.
Sa bliư̆ phung Siri kbiă bi blah diñu mă ba sa čô mniê điêt mơ̆ng čar Israel, leh anăn gơ̆ mă bruă kơ mô̆ Y-Naaman.
Gơ̆ lač kơ khua mniê gơ̆, “Hbơih, tơdah khua kâo dưi truh kơ khua pô hưn êlâo dôk ti ƀuôn Samari! Pô anăn srăng bi hlao phŭng ñu.”
Snăn Y-Naaman mŭt lač kơ khua ñu, “Snei mniê điêt mơ̆ng čar Israel hưn.”
Mtao Siri lač, “Nao bĕ, leh anăn kâo srăng mơĭt hră kơ mtao Israel.” Snăn ñu nao, mă ba mbĭt hŏng ñu pluh talăng prăk, năm êbâo sêkel mah, leh anăn pluh blah čhiăm ao pioh hơô êjai klei huă mnăm.
Ñu djă ba hră anăn kơ mtao Israel, hlăm anăn lač snei, “Tơdah hră anei truh kơ ih, brei ih thâo kâo tiŏ nao kơ ih Y-Naaman dĭng buăl kâo, čiăng kơ ih bi hlao phŭng ñu.”
Tơdah leh mtao Israel dlăng hră anăn, ñu hiêk čhiăm ao ñu leh anăn lač, “Kâo jing Aê Diê mơ̆, dưi bi mdjiê leh anăn bi hdĭp, tơl êkei anei mơĭt asăp blŭ brei kâo bi hlao sa čô mnuih djŏ phŭng? Knŏng ksiêm leh anăn dlăng ñu duah klei čiăng bi roh hŏng kâo.”
Ƀiădah tơdah Y-Êlisê mnuih Aê Diê hmư̆ kơ mtao Israel hiêk hĕ čhiăm ao ñu leh, ñu tiŏ nao mnuih kơ mtao leh anăn lač, “Si ngă ih hiêk hĕ čhiăm ao ih lĕ? Brei gơ̆ hriê kơ kâo, čiăng kơ gơ̆ dưi thâo mâo sa čô khua pô hưn êlâo hlăm čar Israel.”
Snăn Y-Naaman hriê mbĭt hŏng aseh ñu leh anăn êdeh aseh ñu, leh anăn dôk jưh hĕ ti ƀăng bhă sang Y-Êlisê.
Y-Êlisê tiŏ nao mnuih lač kơ gơ̆, “Nao mnei bĕ hlăm êa krông Yurdan kjuh bliư̆, leh anăn kđeh ih srăng hlao, leh anăn ih srăng jing doh.”
Ƀiădah Y-Naaman ăl, leh anăn đuĕ nao, lač, “Nĕ anei kâo mĭndah sĭt nik ñu srăng kbiă bi tuôm hŏng kâo, dôk dơ̆ng, leh anăn iêu anăn Yêhôwa Aê Diê ñu, yơr hdai kngan ñu ti dlông anôk djŏ phŭng leh anăn bi hlao phŭng.
Amâo djŏ hĕ ti ƀuôn Damas mâo êa krông Abana leh anăn Pharpar jăk hĭn kơ jih jang êa hlăm čar Israel? Kâo amâo dưi hĕ mnei hlăm êa krông anăn leh anăn jing doh?” Snăn ñu wir đuĕ nao hŏng klei ngêñ.
Ƀiădah phung dĭng buăl ñu hriê giăm leh anăn lač kơ ñu, “Ơ ama kâo, tơdah khua pô hưn êlâo mtă kơ ih ngă sa mnơ̆ng dleh, ih amâo srăng ngă mơ̆? Snăn djŏ hĭn mơh tơdah ñu lač leh kơ ih, ‘Mnei bĕ leh anăn jing doh.’ ”
Snăn ñu trŭn nao leh anăn ñŭ kjuh bliư̆ hlăm êa krông Yurdan tui si klei mnuih Aê Diê blŭ. Leh anăn kđeh ñu lŏ mbliư̆ jing msĕ si kđeh sa čô hđeh điêt, leh anăn ñu jing doh.
Leh anăn ñu lŏ wĭt kơ mnuih Aê Diê mbĭt hŏng jih jang phung nao mbĭt hŏng ñu. Ñu truh leh anăn dôk dơ̆ng ti anăp Y-Êlisê leh anăn lač, “Nĕ anei kâo thâo amâo mâo ôh Aê Diê tar ƀar lăn ala, knŏng hlăm čar Israel. Snăn ară anei, mă tŭ bĕ mnơ̆ng myơr anei mơ̆ng dĭng buăl ih.”
Ƀiădah Y-Êlisê lač, “Tui si Yêhôwa dôk hdĭp, kơ ñu kâo mă bruă, kâo amâo srăng mă tŭ sa mnơ̆ng ôh.” Y-Naaman mtrŭt ñu mă tŭ mnơ̆ng anăn, ƀiădah ñu hngah.
Leh anăn Y-Naaman lač, “Tơdah ih amâo mă, kâo akâo kơ ih brei kơ dĭng buăl ih lăn dua drei aseh dliê dưi mdiăng; kyuadah mơ̆ng anei kơ anăp dĭng buăl ih amâo srăng myơr mnơ̆ng myơr čuh amâodah mnơ̆ng ngă yang kơ yang mkăn ôh, ƀiădah knŏng kơ Yêhôwa.
Hlăm klei anei akâo kơ Yêhôwa pap brei kơ dĭng buăl ih: tơdah khua kâo mŭt hlăm sang Rimôn čiăng kkuh mpŭ tinăn, dưh knang kơ păl kâo, leh anăn kâo kkui hlăm sang Rimôn. Tơdah kâo kkuh hlăm sang Rimôn, akâo kơ Yêhôwa pap brei kơ dĭng buăl ih hlăm klei anăn.”
Y-Êlisê lač kơ ñu, “Nao bĕ hŏng klei êđăp ênang.” Ƀiădah tơdah Y-Naaman đuĕ leh mơ̆ng ñu kbưi ƀiă,
Y-Gêhasi, dĭng buăl Y-Êlisê mnuih Aê Diê, lač, “Nĕ anei, khua kâo hơiêng leh kơ Y-Naaman êkei Siri anăn hlăm klei amâo mă tŭ ôh mơ̆ng kngan gơ̆ ya mnơ̆ng gơ̆ ba. Tui si Yêhôwa dôk hdĭp, kâo srăng êran tiŏ gơ̆ leh anăn mă đa đa mnơ̆ng mơ̆ng gơ̆.”
Snăn Y-Gêhasi tiŏ Y-Naaman. Tơdah Y-Naaman ƀuh arăng êran tiŏ ñu, ñu trŭn mơ̆ng êdeh aseh čiăng bi tuôm hŏng pô anăn, leh anăn lač, “Jih jang klei jing jăk mơ̆?”
Gơ̆ lač, “Jih jang jăk mơh. Khua kâo tiŏ kâo hriê lač, ‘Nĕ anei, mâo dua čô êkei hlăk ai mơ̆ng phung anak êkei phung khua pô hưn êlâo mơ̆ng čar kbuôn Êphraim mrâo truh kơ kâo. Kâo akâo kơ ih brei kơ diñu sa talăng prăk leh anăn dua blah čhiăm ao pioh hơô kơ hruê huă mnăm.’ ”
Y-Naaman lač, “Brei ih mơak mă tŭ dua talăng prăk.” Ñu mtrŭt gơ̆, leh anăn kă dua talăng prăk hlăm dua kdô, mbĭt hŏng dua blah čhiăm ao pioh hơô kơ hruê huă mnăm, leh anăn dưm kơ dua čô dĭng buăl ñu djă. Digơ̆ djă dŏ anăn ti anăp Y-Gêhasi.
Tơdah Y-Gêhasi truh ti kbuôn, ñu mă dŏ anăn mơ̆ng kngan digơ̆, leh anăn dưm dŏ anăn hlăm sang, leh anăn ñu bi wĭt phung anăn, leh anăn digơ̆ đuĕ nao.
Ñu mŭt hlăm sang dôk dơ̆ng ti anăp khua ñu, leh anăn Y-Êlisê lač kơ ñu, “Ti ih nao knuê, Ơ Y-Gêhasi?” Ñu lač, “Dĭng buăl ih amâo mâo anôk nao ôh.”
Ƀiădah Y-Êlisê lač kơ ñu, “Amâo djŏ hĕ mngăt kâo nao mbĭt hŏng ih tơdah êkei anăn trŭn mơ̆ng êdeh aseh ñu čiăng bi tuôm hŏng ih? Djŏ mơ̆ jing mmông mă tŭ prăk, čhiăm ao, đang ana boh ôliwơ leh anăn đang boh kriăk ƀâo, biăp, êmô, dĭng buăl êkei leh anăn dĭng buăl mniê?
Kyuanăn phŭng Y-Naaman srăng djŏ kơ ih leh anăn kơ phung anak čô ih hlŏng lar.” Snăn Y-Gêhasi kbiă mơ̆ng anăp ñu djŏ phŭng, kô̆ msĕ si pliêr.
Phung anak êkei phung khua pô hưn êlâo lač kơ Y-Êlisê, “Dlăng bĕ, anôk hmei dôk ti gŭ klei ih kiă kriê jing kniă đei kơ hmei.
Brei hmei nao kơ êa krông Yurdan leh anăn tinăn grăp čô hmei srăng mă sa ƀĕ kyâo, leh anăn brei hmei ngă tinăn sa bĭt anôk dôk.” Ñu lŏ wĭt lač, “Nao bĕ.”
Sa čô hlăm phung diñu lač, “Akâo kơ ih nao mbĭt hŏng phung dĭng buăl ih.” Ñu lŏ wĭt lač, “Kâo srăng nao.”
Snăn ñu nao mbĭt hŏng digơ̆. Tơdah diñu truh ti êa krông Yurdan, diñu druôm kyâo.
Ƀiădah êjai sa čô druôm sa ƀĕ kyâo, mta jông gơ̆ lĕ hlăm êa; leh anăn gơ̆ ur, “Hbơih, Ơ khua! Jông anăn kâo mañ dŏ arăng.”
Mnuih Aê Diê lač, “Ti anôk ñu lĕ?” Tơdah gơ̆ ktrâo anôk leh kơ ñu, ñu khăt sa kdrêč kyâo leh anăn hwiê ti anôk anăn, leh anăn brei jông đung.
Ñu lač, “Mă bĕ.” Snăn gơ̆ yơr kngan leh anăn mă mta jông anăn.
Tơdah mtao Siri bi blah hŏng phung Israel, ñu trông čhai mbĭt hŏng phung dĭng buăl ñu, lač, “Anôk kđông kâo srăng jing tinei tinăn.”
Ƀiădah mnuih Aê Diê mơĭt asăp blŭ kơ mtao Israel, “Răng bĕ, đăm găn ti anôk anei ôh, kyuadah phung Siri truh tinăn.”
Mtao Israel tiŏ nao mnuih kơ anôk mnuih Aê Diê hưn leh kơ ñu. Msĕ snăn ñu khăng hưn brei mtao răng, snăn gơ̆ bi mtlaih gơ̆ pô tinăn êbeh kơ sa amâodah dua bliư̆.
Kyua klei anăn mtao Siri rŭng răng snăk hlăm klei mĭn. Ñu iêu phung dĭng buăl ñu leh anăn lač kơ digơ̆, “Diih amâo srăng bi êdah kơ kâo mơ̆ hlei pô hlăm phung drei dôk tĭng kơ mtao Israel?”
Sa čô hlăm phung dĭng buăl ñu lač, “Amâo mâo pô ôh, Ơ khua kâo mtao, ƀiădah Y-Êlisê khua pô hưn êlâo dôk hlăm čar Israel hưn kơ mtao Israel klei ih blŭ hlăm adŭ ih pĭt.”
Mtao lač, “Nao bĕ leh anăn dlăng ti anôk ñu dôk, čiăng kơ kâo dưi tiŏ arăng nao mă ñu.” Arăng lač kơ mtao, “Nĕ anei, ñu dôk hlăm ƀuôn Dôthan.”
Snăn ñu tiŏ nao lu aseh, êdeh aseh, leh anăn sa phung kahan lu tinăn. Digơ̆ truh êjai mlam leh anăn wang ƀuôn anăn.
Tơdah dĭng buăl kơ mnuih Aê Diê kgŭ aguah ưm leh anăn kbiă mơ̆ng sang, nĕ anei, mâo sa phung kahan mbĭt hŏng lu aseh leh anăn êdeh aseh wang ƀuôn. Dĭng buăl lač, “Hbơih, Ơ khua, ya drei srăng ngă?”
Ñu lač, “Đăm huĭ ôh, kyuadah phung dôk mbĭt hŏng drei jing lu hĭn kơ phung dôk mbĭt hŏng diñu.”
Leh anăn Y-Êlisê wah lač leh anăn lač, “Ơ Yêhôwa, kâo akâo kơ ih mblang ală ñu čiăng kơ ñu dưi ƀuh.” Snăn Yêhôwa mblang ală êkei hlăk ai anăn, leh anăn gơ̆ ƀuh; nĕ anei, čư̆ bŏ hŏng aseh leh anăn êdeh aseh pui jŭm dar Y-Êlisê.
Tơdah phung Siri trŭn čiăng ngă kơ ñu, Y-Êlisê wah lač kơ Yêhôwa snei, “Kâo akâo kơ ih čăm phung ƀuôn sang anei hŏng klei bum ală.” Snăn Yêhôwa čăm phung anăn hŏng klei bi bum ală tui si klei Y-Êlisê wah lač.
Y-Êlisê lač kơ diñu, “Anei amâo djŏ êlan ôh, leh anăn amâo djŏ ƀuôn ôh. Tui hlue kâo bĕ, leh anăn kâo srăng atăt ba diih kơ mnuih diih duah.” Leh anăn gơ̆ atăt diñu kơ ƀuôn Samari.
Tơdah diñu mŭt leh hlăm ƀuôn Samari, Y-Êlisê lač, “Ơ Yêhôwa, mblang bĕ ală phung mnuih anei, čiăng kơ diñu dưi ƀuh.” Snăn Yêhôwa mblang ală diñu, leh anăn diñu ƀuh; nĕ anei, diñu dôk ti krah ƀuôn Samari.
Tơdah mtao Israel ƀuh diñu, gơ̆ lač kơ Y-Êlisê, “Ơ ama, kâo srăng bi mdjiê diñu mơ̆?”
Y-Êlisê lŏ wĭt lač, “Đăm bi mdjiê diñu ôh. Ih srăng bi mdjiê mơ̆ phung ih mă mjing mnă hŏng đao gưm leh anăn hŏng hna ih? Mdơ̆ng kpŭng leh anăn êa ti anăp diñu, čiăng kơ diñu dưi ƀơ̆ng leh anăn mnăm, leh anăn wĭt kơ khua diñu.”
Snăn gơ̆ mkra klei huă mnăm prŏng kơ diñu; leh anăn tơdah diñu ƀơ̆ng leh anăn mnăm, gơ̆ brei diñu wĭt, leh anăn diñu wĭt kơ khua diñu. Leh anăn phung Siri amâo lŏ hriê mŭt bi blah ôh hlăm čar Israel.
Êdei tinăn Y-Ben-Hadat mtao Siri rĭng jih phung kahan ñu leh anăn đĭ nao wang ƀuôn Samari.
Mâo klei ư̆ êpa prŏng hlăm ƀuôn Samari êjai diñu wang ƀuôn anăn, tơl sa boh kŏ aseh dliê arăng čhĭ sa păn pluh sêkel prăk, leh anăn sa kdrêč hlăm pă kab eh ktrâo arăng čhĭ êma sêkel prăk.
Êjai mtao Israel găn ti dlông mnư̆, sa čô mniê ur kơ ñu, lač, “Đru kâo đa, Ơ khua kâo mtao!”
Ñu lač, “Tơdah Yêhôwa amâo đru ih ôh, si kâo dưi đru ih lĕ? Mơ̆ng anôk juă mdiê, amâodah mơ̆ng anôk djiêt kpiê mơ̆?”
Leh anăn mtao êmuh kơ ñu, “Ya klei dleh ih?” Gơ̆ lŏ wĭt lač, “Mniê anei lač kơ kâo, ‘Brei anak êkei ih čiăng kơ drei dưi ƀơ̆ng gơ̆ hruê anei, leh anăn mgi drei srăng ƀơ̆ng anak êkei kâo.’
Snăn hmei tŭk anak êkei kâo leh anăn ƀơ̆ng gơ̆. Leh anăn hruê êdei kâo lač kơ ñu, ‘Brei anak êkei ih čiăng kơ drei dưi ƀơ̆ng gơ̆.’ Ƀiădah ñu mdăp hĕ anak êkei ñu.”
Tơdah mtao hmư̆ klei mniê anăn blŭ, ñu hiêk čhiăm ao ñu — ñu găn ti dlông mnư̆, leh anăn phung ƀuôn sang dlăng leh anăn, nĕ anei ñu mâo klŭng ti lam suôr asei mlei ñu —
leh anăn ñu lač, “Brei Aê Diê ngă msĕ snăn kơ kâo leh anăn êbeh hĭn mơh tơdah boh kŏ Y-Êlisê anak êkei Y-Saphat ăt dôk ti dlông mra ñu hruê anei.”
Y-Êlisê dôk hlăm sang ñu pô, leh anăn phung khua mduôn dôk gŭ mbĭt hŏng ñu. Mtao tiŏ nao leh sa čô mnuih mơ̆ng anăp ñu. Ƀiădah êlâo mnuih anăn truh, Y-Êlisê lač kơ phung khua mduôn, “Diih ƀuh mơ̆ pô bi mdjiê mnuih anăn tiŏ hriê sa čô mnuih čiăng khăt kkuê kâo? Dlăng bĕ, tơdah pô arăng tiŏ hriê anăn truh, kđăl hĕ ƀăng bhă leh anăn djă kơ̆ng kjăp ƀăng bhă, đăm brei ñu mŭt ôh. Amâo djŏ hĕ ênai jơ̆ng khua ñu ti tluôn ñu?”
Êjai ñu ăt dôk blŭ mbĭt hŏng digơ̆, mtao truh kơ ñu leh anăn lač, “Klei dleh anei kbiă hriê mơ̆ng Yêhôwa! Ya yuôm kâo lŏ dôk guôn kơ Yêhôwa?”
Ƀiădah Y-Êlisê lač, “Hmư̆ bĕ klei Yêhôwa blŭ: Snei Yêhôwa lač, Mgi hlăm brô mmông anei mơh, arăng srăng čhĭ sa hnơ̆ng kpŭng ƀhĭ kơ sa sêkel prăk, leh anăn dua hnơ̆ng mdiê ôrgơ kơ sa sêkel prăk ti ƀăng jang ƀuôn Samari.”
Khua kahan ti kngan pô anăn mtao knang leh lač kơ mnuih Aê Diê, “Wăt tơdah Yêhôwa pô srăng ngă ƀăng bhă điêt hlăm adiê, klei anei dưi truh mơ̆?” Ƀiădah Y-Êlisê lač, “Ih srăng ƀuh klei anăn hŏng ală ih pô, ƀiădah ih amâo srăng ƀơ̆ng dŏ anăn ôh.”
Ti anôk mŭt ƀăng jang mâo pă čô êkei djŏ phŭng; bi lač hdơ̆ng digơ̆, “Si ngă drei dôk tinei tơl drei djiê?
Tơdah drei lač, ‘Brei drei mŭt hlăm ƀuôn,’ klei ư̆ êpa dôk hlăm ƀuôn leh anăn drei srăng djiê tinăn. Tơdah drei dôk tinei drei srăng djiê msĕ mơh. Snăn bơ drei nao kơ kđông phung Siri. Tơdah diñu hơưi kơ klei hdĭp drei, drei srăng hdĭp; leh anăn tơdah diñu bi mdjiê drei, knŏng drei srăng djiê.”
Snăn ti mmăt wai băk diñu kgŭ nao kơ kđông phung Siri; ƀiădah tơdah diñu truh ti knhal kđông phung Siri, nĕ anei amâo mâo sa čô tinăn ôh.
Kyuadah Khua Yang brei phung kahan Siri hmư̆ ênai êdeh aseh leh anăn lu aseh, ênai sa phung kahan lu. Snăn diñu bi lač hdơ̆ng diñu, “Nĕ anei, mtao Israel mưn leh phung mtao Hitit leh anăn phung mtao Êjip čiăng hriê ngă kơ drei.”
Snăn diñu đuĕ êjai mmăt wai băk, lui hĕ sang čhiăm diñu, aseh diñu, leh anăn aseh dliê diñu, lui kđông ăt dôk snăn, leh anăn đuĕ mtlaih klei hdĭp diñu.
Tơdah phung djŏ phŭng anăn truh ti knhal kđông, diñu mŭt hlăm sa boh sang čhiăm, ƀơ̆ng leh anăn mnăm, leh anăn diñu mă ba prăk, mah, leh anăn čhiăm ao, leh anăn nao mdăp hĕ dŏ anăn. Leh anăn diñu lŏ nao mŭt hlăm sa boh sang čhiăm mkăn, mă ba mnơ̆ng mơ̆ng sang čhiăm anăn, leh anăn nao mdăp hĕ dŏ anăn.
Leh anăn diñu bi lač hdơ̆ng diñu, “Drei amâo ngă djŏ ôh. Hruê anei jing sa hruê mâo klei mrâo mrang jăk. Tơdah drei dôk ñăt leh anăn guôn tơl aguah mngač, klei bi kmhal srăng truh kơ drei. Snăn ară anei, brei drei nao hưn kơ sang mtao.”
Snăn diñu nao leh anăn iêu phung gak ƀăng jang ƀuôn leh anăn hưn kơ digơ̆, “Hmei truh leh kơ kđông phung Siri, leh anăn nĕ anei, amâo ƀuh amâodah hmư̆ sa čô mnuih ôh, ƀiădah mâo knŏng aseh leh anăn aseh dliê arăng kă leh, leh anăn sang čhiăm ăt dôk msĕ snăn.”
Phung gak ƀăng jang iêu mthưr, leh anăn arăng hưn kơ sang mtao.
Mtao kgŭ êjai mlam leh anăn lač kơ phung dĭng buăl ñu, “Kâo srăng hưn kơ diih ya klei phung Siri mkra leh čiăng ngă kơ drei. Diñu thâo kơ drei êpa. Kyua anăn diñu kbiă đuĕ leh mơ̆ng kđông, čiăng mdăp diñu pô hlăm hma, mĭndah ‘Tơdah digơ̆ kbiă mơ̆ng ƀuôn, drei srăng mă digơ̆ hdĭp, leh anăn mŭt hlăm ƀuôn.’ ”
Sa čô hlăm phung dĭng buăl ñu lač, “Brei đa đa êkei mă êma drei aseh ăt dôk. Kyuadah phung ăt dôk tinei srăng jing msĕ si jih jang phung Israel djiê leh; brei drei tiŏ mnuih nao dlăng.”
Snăn diñu mă dua čô êkei đĭ aseh, leh anăn mtao brei digơ̆ tiŏ phung kahan Siri, leh anăn lač, “Nao dlăng bĕ.”
Snăn digơ̆ tiŏ phung Siri truh ti êa krông Yurdan; leh anăn nĕ anei, tuč êlan bŏ hŏng čhiăm ao leh anăn mnơ̆ng phung Siri hwiê hĕ hŏng klei ruăt. Phung arăng tiŏ nao wĭt leh anăn hưn kơ mtao.
Snăn phung ƀuôn sang kbiă leh anăn plah mă mnơ̆ng hlăm kđông phung Siri; snăn sa hnơ̆ng kpŭng ƀhĭ arăng čhĭ kơ sa sêkel prăk, leh anăn dua hnơ̆ng mdiê ôrgơ arăng čhĭ kơ sa sêkel prăk, tui si klei Yêhôwa blŭ.
Mtao mtă leh kơ khua kahan, pô ñu knang ti kngan, brei kiă ƀăng jang; leh anăn phung ƀuôn sang juă gơ̆ ti ƀăng jang tơl gơ̆ djiê, tui si klei mnuih Aê Diê lač leh tơdah mtao trŭn nao kơ ñu.
Kyuadah tơdah mnuih Aê Diê lač leh kơ mtao, “Dua hnơ̆ng mdiê ôrgơ arăng srăng čhĭ kơ sa sêkel prăk, leh anăn sa hnơ̆ng kpŭng ƀhĭ arăng srăng čhĭ kơ sa sêkel prăk mgi hlăm brô mmông anei ti ƀăng jang ƀuôn Samari,”
khua kahan anăn lŏ wĭt lač leh kơ mnuih Aê Diê, “Wăt tơdah Yêhôwa pô srăng ngă ƀăng bhă điêt hlăm adiê, klei anăn dưi truh mơ̆?” Leh anăn Y-Êlisê lač leh, “Ih srăng ƀuh klei anăn hŏng ală ih pô, ƀiădah ih amâo srăng ƀơ̆ng dŏ anăn ôh.”
Snăn klei anăn truh kơ ñu, kyuadah phung ƀuôn sang juă ñu ti ƀăng jang leh anăn ñu djiê.
Y-Êlisê lač leh kơ mniê mâo anak êkei ñu lŏ bi hdĭp anăn, “Kgŭ nao bĕ mbĭt hŏng sang ih, leh anăn dôk jưh ti anôk ih dưi; kyuadah Yêhôwa mtă leh srăng mâo sa klei ư̆ êpa, leh anăn klei anăn srăng truh kơ čar êjai kjuh thŭn.”
Snăn mniê anăn kgŭ leh anăn ngă tui si klei mnuih Aê Diê blŭ. Gơ̆ đuĕ nao mbĭt hŏng sang gơ̆, leh anăn dôk jưh hlăm čar Philistin êjai kjuh thŭn.
Ti tuč kjuh thŭn tơdah mniê anăn lŏ wĭt mơ̆ng čar Philistin, gơ̆ nao kwưh kơ mtao kyua sang leh anăn lăn gơ̆.
Mtao dôk blŭ hŏng Y-Gêhasi dĭng buăl mnuih Aê Diê lač, “Yăl dliê kơ kâo jih jang klei prŏng Y-Êlisê ngă leh.”
Êjai ñu dôk yăl dliê kơ mtao si Y-Êlisê bi hdĭp sa čô djiê leh, nĕ anei mniê mâo anak êkei Y-Êlisê lŏ bi hdĭp leh kwưh kơ mtao kyua sang leh anăn lăn gơ̆. Y-Gêhasi lač, “Ơ khua kâo mtao, nĕ anei mniê leh anăn anak êkei gơ̆, pô Y-Êlisê lŏ bi hdĭp leh.”
Tơdah mtao êmuh kơ mniê anăn, gơ̆ yăl dliê klei anăn kơ ñu. Snăn mtao ktrâo brei kơ ñu sa čô khua leh anăn lač, “Brei ih lŏ bi wĭt jih jang dŏ gơ̆, mbĭt hŏng jih boh mơ̆ng hma dơ̆ng mơ̆ng hruê ñu kbiă mơ̆ng čar truh ti hruê anei.”
Y-Êlisê truh kơ ƀuôn Damas. Y-Ben-Hadat mtao Siri dôk ruă. Tơdah arăng hưn kơ Y-Ben-Hadat, “Mnuih Aê Diê truh leh tinei,”
mtao lač kơ Y-Hasael, “Mă mbĭt hŏng ih dŏ myơr leh anăn nao bi tuôm hŏng mnuih Aê Diê. Ksiêm êmuh kơ Yêhôwa hŏng ñu êjai lač, ‘Kâo srăng hlao mơ̆ mơ̆ng klei ruă anei?’ ”
Snăn Y-Hasael nao bi tuôm hŏng Y-Êlisê leh anăn mă ba mbĭt hŏng ñu dŏ myơr, djăp mta mnơ̆ng mơ̆ng ƀuôn Damas, pă pluh aseh samô mdiăng. Tơdah ñu truh leh anăn dôk dơ̆ng ti anăp Y-Êlisê, ñu lač, “Anak êkei ih Y-Ben-Hadat mtao Siri tiŏ hriê kâo kơ ih brei lač, ‘Kâo srăng hlao mơ̆ mơ̆ng klei ruă anei?’ ”
Y-Êlisê lač kơ ñu, “Nao lač bĕ kơ ñu, ‘Sĭt nik ih srăng hlao.’ Ƀiădah Yêhôwa bi êdah leh kơ kâo, Sĭt nik ñu srăng djiê.”
Y-Êlisê dôk dlăng kơ ñu tơl ñu hêñ, leh anăn mnuih Aê Diê hia.
Y-Hasael lač, “Si ngă khua kâo hia lĕ?” Y-Êlisê lŏ wĭt lač, “Kyuadah kâo thâo klei jhat ih srăng ngă kơ phung ƀuôn sang Israel. Ih srăng čuh lu kđông diñu, ih srăng bi mdjiê hŏng đao gưm phung êkei hlăk ai diñu, leh anăn bi mčah đơ điêt phung hđeh diñu, leh anăn mbliah tian phung mô̆ diñu ba tian.”
Y-Hasael lač, “Ya jing dĭng buăl ih, pô jing knŏng sa drei asâo, tơl ñu ngă klei jhat prŏng anăn?” Y-Êlisê lŏ wĭt lač, “Yêhôwa bi êdah leh kơ kâo kơ ih srăng jing mtao kiă kriê čar Siri.”
Leh anăn ñu đuĕ mơ̆ng Y-Êlisê, wĭt kơ khua ñu. Gơ̆ lač kơ ñu, “Ya klei Y-Êlisê lač kơ ih?” Leh anăn ñu lŏ wĭt lač, “Gơ̆ hưn kơ kâo, Sĭt nik ih srăng hlao.”
Ƀiădah aguah mgi Y-Hasael mă sa blah abăn, đrŭt gơ̆ hlăm êa leh anăn guôm ti ƀô̆ mta mtao tơl gơ̆ djiê. Leh anăn Y-Hasael kiă kriê hrô gơ̆.
Hlăm thŭn tal êma Y-Jôram anak êkei Y-Ahap mtao Israel, Y-Jôram anak êkei Y-Jôsaphat mtao Yuđa dơ̆ng kiă kriê.
Ñu mâo tlâo pluh dua thŭn tơdah ñu dơ̆ng jing mtao, leh anăn ñu kiă kriê sa păn thŭn hlăm ƀuôn Yêrusalem.
Ñu êbat hlăm êlan phung mtao Israel msĕ si sang Y-Ahap ngă leh, kyuadah mô̆ ñu jing anak mniê Y-Ahap; leh anăn ñu ngă klei jhat ti anăp ală Yêhôwa.
Ƀiădah Yêhôwa amâo bi rai phung Yuđa ôh kyua Y-Đawit dĭng buăl ñu, kyuadah ñu ƀuăn leh čiăng brei sa boh pui kđen kơ ñu leh anăn kơ phung anak êkei ñu hlŏng lar.
Hlăm ênuk ñu phung Êđôm bi kdơ̆ng hŏng klei phung Yuđa kiă kriê, leh anăn mjing kơ diñu pô sa čô mtao.
Y-Jôram găn nao ti ƀuôn Sar mbĭt hŏng jih jang êdeh aseh ñu, kgŭ êjai mlam, ñu leh anăn phung khua kahan êdeh aseh ñu ngă kơ phung Êđôm dôk wang leh ñu. Ƀiădah phung kahan ñu đuĕ wĭt kơ sang.
Snăn phung Êđôm bi kdơ̆ng hŏng klei phung Yuđa kiă kriê hlŏng kơ hruê anei. Hlăk anăn mơh ƀuôn Lipna ngă klei bi kdơ̆ng.
Bruă mkăn Y-Jôram ngă leh anăn jih jang klei ñu ngă, amâo djŏ hĕ arăng čih leh hlăm hdruôm hră Klei Yăl Dliê kơ Phung Mtao Yuđa?
Snăn Y-Jôram djiê nao dôk mbĭt hŏng phung aê ñu, leh anăn arăng dơr ñu mbĭt hŏng phung aê ñu hlăm ƀuôn Y-Đawit. Leh anăn Y-Ahasia anak êkei ñu kiă kriê čuê ñu.
Hlăm thŭn tal pluh dua Y-Jôram anak êkei Y-Ahap mtao Israel, Y-Ahasia anak êkei Y-Jôram mtao Yuđa dơ̆ng kiă kriê.
Y-Ahasia mâo leh dua pluh dua thŭn tơdah ñu dơ̆ng kiă kriê, leh anăn ñu kiă kriê sa thŭn hlăm ƀuôn Yêrusalem. Anăn amĭ ñu jing H'Athali jing čô kơ Y-Ômri mtao Israel.
Ñu msĕ mơh êbat hlăm êlan sang Y-Ahap, leh anăn ngă klei jhat ti anăp ală Yêhôwa, msĕ si sang Y-Ahap ngă leh, kyuadah ñu jing mtâo kơ sang Y-Ahap.
Ñu nao mbĭt hŏng Y-Jôram anak êkei Y-Ahap čiăng bi blah hŏng Y-Hasael mtao Siri ti ƀuôn Ramôt-Galaat. Tinăn phung Siri bi êka Y-Jôram.
Mtao Jôram wĭt ti ƀuôn Jesrêel čiăng mdrao anôk êka phung Siri ngă kơ ñu ti ƀuôn Rama hlăk ñu bi blah hŏng Y-Hasael mtao Siri. Y-Ahasia anak êkei Y-Jôram mtao Yuđa trŭn nao dlăng Y-Jôram anak êkei Y-Ahap hlăm ƀuôn Jesrêel, kyuadah gơ̆ ruă.
Khua pô hưn êlâo Y-Êlisê iêu sa čô hlăm phung anak êkei phung khua pô hưn êlâo leh anăn lač kơ gơ̆, “Hyuă kơiêng ih, leh anăn mă djă ba giêt êa ƀâo mngưi anei leh anăn nao kơ ƀuôn Ramôt-Galaat.
Tơdah ih truh ti anăn, brei ih duah Y-Jêhu anak êkei Y-Jôsaphat, čô Y-Nimsi. Mŭt hlăm sang ñu leh anăn brei ñu kgŭ mơ̆ng ti krah phung găp ñu, leh anăn atăt ñu kơ sa boh adŭ ti lam.
Leh anăn mă giêt êa ƀâo mngưi, hlĭng ti boh kŏ ñu, leh anăn lač, ‘Snei klei Yêhôwa lač, Kâo trôč êa ƀâo mngưi kơ ih brei jing mtao kiă kriê phung Israel.’ Leh anăn pŏk bĕ ƀăng bhă leh anăn êran đuĕ, đăm lŏ dôk ôh.”
Snăn êkei hlăk ai khua pô hưn êlâo anăn nao kơ ƀuôn Ramôt-Galaat.
Tơdah ñu truh, nĕ anei phung khua kahan dôk trông čhai. Ñu lač, “Ơ khua kahan, kâo mâo sa bruă čiăng ngă kơ ih.” Leh anăn Y-Jêhu lač, “Kơ hlei pô hlăm phung hmei lĕ?” Ñu lač, “Kơ ih yơh, Ơ khua kahan.”
Snăn Y-Jêhu kgŭ leh anăn mŭt hlăm sang; leh anăn êkei hlăk ai anăn hlĭng êa ƀâo mngưi ti boh kŏ gơ̆, leh anăn lač kơ gơ̆, “Snei klei Yêhôwa Aê Diê phung Israel lač, Kâo trôč êa ƀâo mngưi ti boh kŏ ih brei ih jing mtao kiă kriê phung Israel, phung ƀuôn sang Yêhôwa.
Brei ih bi rai hĕ sang Y-Ahap khua ih, čiăng kơ kâo dưi rŭ ênua kơ H'Jêsêbel êrah phung dĭng buăl kâo phung khua pô hưn êlâo, leh anăn êrah jih jang phung dĭng buăl Yêhôwa.
Kyuadah jih sang Y-Ahap srăng rai tuč; leh anăn kâo srăng bi luč mơ̆ng Y-Ahap jih jang êkei, hlŭn amâodah êngiê, hlăm čar Israel.
Leh anăn kâo srăng brei sang Y-Ahap jing msĕ si sang Y-Jêrôbôam anak êkei Y-Nêbat, leh anăn msĕ si sang Y-Baêsa anak êkei Y-Ahija.
Asâo srăng ƀơ̆ng H'Jêsêbel hlăm lăn ƀuôn Jesrêel, leh anăn amâo mâo pô srăng dơr ñu ôh.” Leh klei anăn ñu pŏk ƀăng bhă leh anăn êran đuĕ.
Tơdah Y-Jêhu kbiă nao kơ phung dĭng buăl khua ñu, digơ̆ lač kơ ñu, “Jih jang klei jing jăk mơ̆? Si ngă pô khŏ anăn hriê kơ ih lĕ?” Y-Jêhu lač kơ digơ̆, “Diih thâo kral êkei anăn leh anăn klei ñu blŭ.”
Digơ̆ lač, “Klei anăn amâo sĭt ôh; hưn bĕ kơ hmei ară anei.” Leh anăn ñu lač, “Pô anăn lač kơ kâo snei, ‘Snei klei Yêhôwa lač, Kâo trôč êa ƀâo mngưi kơ ih brei ih jing mtao kiă kriê phung Israel.’ ”
Leh anăn hŏng klei ruăt grăp čô êkei hlăm phung digơ̆ mă čhiăm ao leh anăn lang ti gŭ jơ̆ng Y-Jêhu ti êñan, leh anăn digơ̆ ayŭ ki leh anăn hưn, “Y-Jêhu jing mtao!”
Snăn Y-Jêhu anak êkei Y-Jôsaphat čô Y-Nimsi trông čhai čiăng ngă kơ Y-Jôram. (Hlăk anăn Y-Jôram mbĭt hŏng jih jang phung Israel dôk mgang ƀuôn Ramôt-Galaat kơ Y-Hasael mtao Siri;
ƀiădah mtao Jôram wĭt leh kơ ƀuôn Jesrêel čiăng mdrao anôk êka phung Siri ngă leh kơ ñu hlăk ñu bi blah hŏng Y-Hasael mtao Siri). Snăn Y-Jêhu lač, “Tơdah anei jing klei diih čiăng, đăm brei sa čô tlĕ kbiă mơ̆ng ƀuôn anei čiăng nao hưn klei mrâo anei hlăm ƀuôn Jesrêel.”
Y-Jêhu đĭ êdeh aseh ñu leh anăn nao kơ ƀuôn Jesrêel, kyuadah Y-Jôram dôk đih tinăn. Y-Ahasia mtao Yuđa trŭn leh čiăng čhưn hŏng Y-Jôram.
Pô gak dôk dơ̆ng ti sang tum hlăm ƀuôn Jesrêel, leh anăn ñu ƀuh phung Y-Jêhu hriê, leh anăn lač, “Kâo ƀuh sa phung kahan.” Y-Jôram lač, “Tiŏ nao sa čô đĭ aseh bi tuôm hŏng phung anăn leh anăn brei ñu êmuh, ‘Diih hriê kơ klei êđăp ênang mơ̆?’ ”
Snăn sa čô đĭ aseh nao bi tuôm hŏng Y-Jêhu leh anăn lač, “Snei mtao lač, ‘Diih hriê kơ klei êđăp ênang mơ̆?’ ” Y-Jêhu lač, “Ya klei ih mâo hŏng klei êđăp ênang? Wir bĕ leh anăn tui hlue kâo.” Pô gak hưn leh anăn lač, “Pô arăng tiŏ nao truh kơ diñu, ƀiădah gơ̆ amâo lŏ wĭt ôh.”
Y-Jôram lŏ tiŏ nao sa čô đĭ aseh tal dua, gơ̆ truh kơ diñu leh anăn lač, “Snei klei mtao lač, ‘Diih hriê kơ klei êđăp ênang mơ̆?’ ” Y-Jêhu lŏ wĭt lač, “Ya klei ih mâo hŏng klei êđăp ênang? Wir bĕ leh anăn tui hlue kâo.”
Lŏ sa bliư̆ pô gak hưn, “Gơ̆ truh leh kơ diñu, ƀiădah gơ̆ amâo lŏ wĭt ôh. Leh anăn klei gai êdeh aseh jing msĕ si klei Y-Jêhu anak êkei Y-Nimsi gai; kyuadah ñu gai hŏng klei ngêñ.”
Y-Jôram lač, “Mkra bĕ!” Leh anăn arăng mkra êdeh aseh ñu. Y-Jôram mtao Israel leh anăn Y-Ahasia mtao Yuđa, grăp čô hlăm êdeh aseh ñu pô kbiă nao bi tuôm hŏng Y-Jêhu, leh anăn diñu bi tuôm hŏng gơ̆ hlăm lăn Y-Nabôt êkei ƀuôn Jesrêel.
Tơdah Y-Jôram ƀuh Y-Jêhu ñu lač, “Ih hriê kơ klei êđăp ênang mơ̆, Ơ Y-Jêhu?” Y-Jêhu lŏ wĭt lač, “Si dưi mâo klei êđăp ênang êjai amĭ ih H'Jêsêbel ngă lu klei knhông leh anăn klei mjâo?”
Hlăk anăn Y-Jôram bi wir aseh leh anăn đuĕ êjai lač kơ Y-Ahasia, “Mâo klei lhiăr yơh, Ơ Y-Ahasia!”
Y-Jêhu ƀêč hna ñu hŏng jih klei ktang ñu, leh anăn mnah Y-Jôram ti plah wah mra, snăn ƀrăm tlŏ tiê boh gơ̆, leh anăn gơ̆ êbuh hlăm êdeh aseh gơ̆.
Y-Jêhu lač kơ Y-Bitkar pô đru ñu, “Hwiê hĕ ñu hlăm hma Y-Nabôt êkei ƀuôn Jesrêel; kyuadah brei ih hdơr tơdah ih leh anăn kâo đĭ êdeh aseh bi ksĭng ti tluôn Y-Ahap ama ñu, Yêhôwa blŭ klei hưn bi kdơ̆ng anei hŏng gơ̆:
‘Msĕ si kâo ƀuh leh sĭt nik hruê mbruê êrah Y-Nabôt leh anăn êrah phung anak êkei ñu — Yêhôwa lač — kâo srăng rŭ ênua kơ ih ti anôk lăn anei.’ Snăn ară anei mă hwiê hĕ gơ̆ ti sa bĭt anôk lăn anei, tui si klei Yêhôwa blŭ.”
Tơdah Y-Ahasia mtao Yuđa ƀuh klei anăn, ñu đuĕ phă ƀuôn Bet-Hagan. Leh anăn Y-Jêhu tiŏ ñu leh anăn lač, “Mnah ñu msĕ mơh.” Leh anăn digơ̆ mnah Y-Ahasia hlăm êdeh aseh ti anôk đĭ ti kbuôn Gur giăm ƀuôn Iblêam. Leh anăn ñu đuĕ kơ ƀuôn Mêgidô leh anăn djiê tinăn.
Phung dĭng buăl ñu mdiăng ba ñu hlăm êdeh aseh kơ ƀuôn Yêrusalem, leh anăn dơr ñu hlăm msat ñu pô mbĭt hŏng phung aê ñu hlăm ƀuôn Y-Đawit.
Hlăm thŭn tal pluh sa Y-Jôram anak êkei Y-Ahap, Y-Ahasia dơ̆ng kiă kriê phung Yuđa.
Tơdah Y-Jêhu truh ti ƀuôn Jesrêel, H'Jêsêbel hmư̆ klei anăn. Ñu mia ală ñu, mprăp boh kŏ ñu, leh anăn dôk dlăng mơ̆ng ƀăng bhă điêt.
Êjai Y-Jêhu mŭt ƀăng jang ñu lač, “Ih hriê kơ klei êđăp ênang mơ̆, Ơ sa čô msĕ si Y-Simri, pô bi mdjiê khua ih?”
Gơ̆ angưi dlăng kơ ƀăng bhă điêt leh anăn lač, “Hlei pô dôk tĭng kơ kâo? Hlei pô?” Dua amâodah tlâo čô dĭng buăl kriâo dlăng kơ gơ̆.
Gơ̆ lač, “Dlăm ñu ti gŭ.” Snăn phung anăn dlăm H'Jêsêbel ti gŭ, leh anăn đa đa êrah ñu kčaĭ ti mtih leh anăn ti aseh, leh anăn aseh juă ñu.
Leh anăn Y-Jêhu mŭt leh anăn ƀơ̆ng huă mnăm, leh anăn lač, “Ară anei dlăng bĕ kơ mniê arăng tăm pah leh anei leh anăn dơr hĕ gơ̆, kyuadah gơ̆ jing anak mniê mtao.”
Ƀiădah tơdah arăng nao dơr gơ̆, arăng ƀuh knŏng klang kŏ gơ̆, jơ̆ng gơ̆, leh anăn plă kngan gơ̆.
Tơdah diñu wĭt hưn kơ Y-Jêhu, gơ̆ lač, “Anei jing klei Yêhôwa blŭ hŏng dĭng buăl ñu Y-Êli êkei ƀuôn Tisbê, ‘Hlăm lăn ƀuôn Jesrêel asâo srăng ƀơ̆ng kđeh H'Jêsêbel;
leh anăn asei mlei djiê H'Jêsêbel srăng jing msĕ si eh ti lăn ƀuôn Jesrêel, snăn amâo mâo pô dưi lač ôh, Anei yơh jing H'Jêsêbel.’ ”
Leh Y-Sôl djiê, tơdah Y-Đawit wĭt mơ̆ng klei bi mdjiê phung Amalek, Y-Đawit wĭt dôk dua hruê hlăm ƀuôn Siklak.
Ti hruê tal tlâo mâo sa čô êkei hriê mơ̆ng kđông Y-Sôl, čhum ao ñu kơhiêk, leh anăn boh kŏ ñu ƀui lăn. Tơdah ñu truh kơ Y-Đawit, ñu buôn ti lăn leh anăn kkuh.
Y-Đawit lač kơ ñu, “Mơ̆ng ih hriê lĕ?” Gơ̆ lŏ wĭt lač, “Kâo đuĕ mơ̆ng kđông phung Israel.”
Y-Đawit lač kơ gơ̆, “Ya klei truh leh? Hưn bĕ kơ kâo.” Gơ̆ lŏ wĭt lač, “Phung ƀuôn sang êran đuĕ mơ̆ng klei bi blah, leh anăn mâo lu mnuih êbuh djiê leh. Y-Sôl leh anăn anak êkei ñu Y-Jônathan djiê leh mơh.”
Y-Đawit lač kơ êkei hlăk ai pô yăl dliê kơ ñu anăn, “Si ih thâo kơ Y-Sôl leh anăn anak êkei ñu Y-Jônathan djiê leh?”
Êkei hlăk ai pô hưn kơ ñu lač, “Bri kâo dôk hĕ ti dlông čư̆ Gilbôa; leh anăn Y-Sôl dôk tinăn knang ti kdrang ñu. Leh anăn nĕ anei, lu boh êdeh aseh leh anăn phung mgăt aseh giăm hmao ñu leh.
Tơdah ñu wir dlăng ti tluôn, ñu ƀuh kâo leh anăn iêu kâo. Kâo lŏ wĭt lač, ‘Kâo tinei.’
Ñu lač kơ kâo, ‘Hlei ih?’ Kâo lŏ wĭt lač kơ ñu, ‘Kâo jing sa čô Amalek.’
Ñu lač kơ kâo, ‘Hriê giăm kâo leh anăn bi mdjiê bĕ kâo, kyuadah kâo hwĭr kŏ asei leh, wăt tơdah klei hdĭp kâo ăt dôk.’
Snăn kâo nao giăm ñu leh anăn bi mdjiê ñu, kyuadah kâo mĭn sĭt ñu amâo dưi dôk hdĭp ôh leh ñu êbuh. Kâo mă đuôn mtao ti boh kŏ ñu leh anăn kông ti păl ñu, leh anăn djă ba digơ̆ kơ khua kâo tinei.”
Snăn Y-Đawit djă ti ao ñu pô leh anăn hiêk gơ̆; leh anăn jih jang mnuih dôk mbĭt hŏng ñu ngă msĕ snăn mơh.
Diñu kơŭ kyăm, hia, leh anăn kăm ƀơ̆ng huă tơl tlam kyua Y-Sôl, kyua Y-Jônathan anak êkei gơ̆, kyua phung ƀuôn sang Yêhôwa, leh anăn kyua sang Israel, kyuadah diñu êbuh leh hŏng đao gưm.
Y-Đawit lač kơ êkei hlăk ai pô hưn kơ ñu, “Mơ̆ng ih hriê?” Gơ̆ lŏ wĭt lač, “Kâo jing anak êkei sa čô Amalek, pô jưh bhiâo.”
Y-Đawit lač kơ ñu, “Si ngă ih amâo huĭ ôh yơr kngan ih bi rai pô Yêhôwa trôč leh êa ƀâo mngưi?”
Y-Đawit iêu sa čô hlăm phung hlăk ai ñu leh anăn lač, “Nao bi mdjiê bĕ pô anăn.” Gơ̆ koh pô anăn, snăn pô anăn djiê yơh.
Y-Đawit lač kơ ñu, “Brei êrah ih lĕ ti boh kŏ ih pô; kyuadah ƀăng êgei ih pô hưn ngă kơ ih pô êjai lač, ‘Kâo bi mdjiê leh pô Yêhôwa trôč leh êa ƀâo mngưi.’ ”
Y-Đawit čŏk hia snei kyua Y-Sôl leh anăn kyua Y-Jônathan anak êkei gơ̆,
leh anăn lač klei mmuñ anăn brei arăng bi hriăm phung ƀuôn sang Yuđa. Nĕ anei, arăng čih leh hlăm hdruôm hră Y-Jasar. Ñu lač,
“Ơ čar Israel, klei guh kơang ih arăng bi mdjiê leh ti anôk dlông ih! Hƀơih, phung jhŏng ktang êbuh leh!
Đăm hưn ôh klei anăn hlăm ƀuôn Gat, đăm brei arăng thâo ôh klei anăn hlăm êlan ƀuôn Askêlon; huĭdah phung anak mniê phung Philistin hơ̆k mơak, huĭdah phung anak mniê phung amâo mâo khăt klĭt ôh dưi bi mni kơ diñu pô.
Ơ diih phung čư̆ Gilbôa, đăm brei mâo ôh êa nguôm amâodah êa hjan ti dlông diih, kăn brei mâo hma mboh rei čiăng mâo mnơ̆ng myơr! Kyuadah tinăn khil pô jhŏng ktang čhŏ leh, khil Y-Sôl arăng amâo lŏ trôč êa boh ôliwơ ôh.
Mơ̆ng êrah phung arăng bi mdjiê leh, mơ̆ng kđeh phung jhŏng ktang, hna Y-Jônathan amâo tuôm kdŭn ôh, leh anăn đao gưm Y-Sôl amâo tuôm wĭt mang ôh.
Y-Sôl leh anăn Y-Jônathan, phung arăng khăp leh anăn siam! Hlăm klei hdĭp leh anăn hlăm klei djiê, diñu amâo bi ktlah ôh; diñu pral hĭn kơ tlang, diñu ktang hĭn kơ êmông gu.
Ơ phung anak mniê Israel, hia bĕ kyua Y-Sôl, pô bi hơô diih jăk siam hŏng čhiăm hrah huč, pô mprăp hŏng mah ti mơiêng ao diih.
Hƀơih, phung jhŏng ktang êbuh leh ti krah klei bi blah! Y-Jônathan êbuh djiê leh ti dlông kngư ih.
Kâo ênguôt kyua ih, Ơ ayŏng kâo Y-Jônathan; ih bi mơak kơ kâo leh lu snăk, klei ih khăp kơ kâo jing yuôm bhăn, êgao hĭn kơ klei phung mniê khăp.
Hƀơih, phung jhŏng ktang êbuh leh, leh anăn mnơ̆ng bi blah rai luč leh!”
Leh klei anăn Y-Nahas, mtao phung Amôn djiê, leh anăn Y-Hanun anak êkei ñu kiă kriê čuê ñu.
Y-Đawit lač, “Kâo srăng ngă klei jăk kơ Y-Hanun anak êkei Y-Nahas, msĕ si ama ñu ngă leh klei jăk hŏng kâo.” Snăn Y-Đawit tiŏ nao phung dĭng buăl ñu čiăng bi juh Y-Hanun kyua ama gơ̆. Phung dĭng buăl Y-Đawit truh ti čar phung Amôn.
Ƀiădah phung khua phung Amôn lač kơ Y-Hanun khua diñu, “Ih mĭn kyua Y-Đawit tiŏ nao leh phung bi juh ih, jing klei ñu mpŭ kơ ama ih mơ̆? Amâo djŏ hĕ Y-Đawit tiŏ nao leh phung dĭng buăl ñu kơ ih čiăng ksiêm ƀuôn leh anăn bi rai gơ̆?”
Snăn, Y-Hanun mă phung dĭng buăl Y-Đawit, kuêh hĕ mkrah mlâo kang digơ̆, leh anăn khăt hĕ mkrah čhiăm ao digơ̆ ti krah kơiêng, leh anăn brei digơ̆ đuĕ wĭt.
Tơdah arăng hưn klei anăn kơ Y-Đawit, ñu tiŏ nao arăng bi tuôm hŏng digơ̆, kyuadah digơ̆ hêñ snăk. Mtao lač, “Dôk guôn hlăm ƀuôn Yêrikô tơl mlâo kang diih lŏ čăt leh, leh anăn kơh lŏ wĭt.”
Tơdah phung Amôn ƀuh diñu jing phung Y-Đawit bi êmut, phung Amôn tiŏ nao mnuih mưn phung Siri ti ƀuôn Bet-Rêhôp leh anăn mơ̆ng čar Sôba, dua pluh êbâo čô kahan êbat jơ̆ng, wăt mtao ƀuôn Maka mbĭt hŏng sa êbâo čô kahan, wăt phung mnuih čar Tôp pluh dua êbâo čô kahan.
Tơdah Y-Đawit hmư̆ klei anăn, ñu tiŏ nao Y-Jôap leh anăn jih jang phung kahan jhŏng ktang.
Phung Amôn kbiă leh anăn dăp kahan pioh bi blah ti anôk mŭt ƀăng jang, phung Siri mơ̆ng čar Sôba leh anăn ƀuôn Rêhop, leh anăn phung mnuih mơ̆ng čar Tôp leh anăn mơ̆ng ƀuôn Maka dôk hlăm hma tač.
Tơdah Y-Jôap ƀuh arăng dăp kahan ti anăp leh anăn ti tluôn ñu, ñu ruah đa đa phung jăk hĭn hlăm phung Israel leh anăn dăp digơ̆ bi blah hŏng phung Siri.
Bi phung kahan adôk, ñu jao hlăm kngan Y-Abisai, adei ñu, pioh bi blah hŏng phung Amôn.
Leh anăn ñu lač, “Tơdah phung Siri jing ktang đei kơ kâo, snăn brei ih đru kâo. Ƀiădah tơdah phung Amôn jing ktang đei kơ ih, snăn kâo srăng hriê đru ih.
Đăm huĭ ôh, brei drei jing jhŏng kyua phung ƀuôn sang drei, leh anăn kyua jih jang ƀuôn Aê Diê drei; leh anăn akâo kơ Yêhôwa ngă tui si ñu mĭn jăk.”
Snăn, Y-Jôap leh anăn phung ƀuôn sang mbĭt hŏng ñu nao kơ klei bi blah hŏng phung Siri; leh anăn digơ̆ đuĕ ti anăp ñu.
Tơdah phung Amôn ƀuh phung Siri đuĕ leh, diñu msĕ mơh đuĕ ti anăp Y-Abisai leh anăn mŭt hlăm ƀuôn. Leh Y-Jôap dưi hŏng phung Amôn, ñu wĭt kơ ƀuôn Yêrusalem.
Ƀiădah tơdah phung Siri ƀuh phung Israel dưi leh hŏng diñu, diñu bi kƀĭn mbĭt.
Y-Hadadêser tiŏ arăng nao rĭng kahan phung Siri dôk nah dih êa krông Ơprat; leh anăn digơ̆ truh ti ƀuôn Hêlam mbĭt hŏng Y-Sôbač, khua kahan Y-Hadadêser, jing khua diñu.
Arăng hưn klei anăn kơ Y-Đawit. Ñu bi kƀĭn jih jang phung Israel mđrăm mbĭt, găn êa krông Yurdan, leh anăn truh ti ƀuôn Hêlam. Phung Siri dăp kahan bi blah hŏng Y-Đawit.
Ƀiădah phung Siri đuĕ ti anăp phung Israel, leh anăn Y-Đawit bi mdjiê phung Siri mâo kjuh êtuh boh êdeh kahan leh anăn pă pluh êbâo čô đĭ aseh, leh anăn bi êka Y-Sôbač khua kahan diñu, snăn gơ̆ djiê tinăn.
Tơdah jih jang phung mtao jing dĭng buăl Y-Hadadêser ƀuh phung Israel dưi leh hŏng diñu, diñu ngă klei êđăp ênang hŏng phung Israel, leh anăn mŭt phung Israel. Snăn phung Siri huĭ, amâo lŏ đru ôh phung Amôn.
Thŭn êdei, êjai yan mnga, hlăk phung mtao khăng kbiă bi blah, Y-Đawit tiŏ nao Y-Jôap leh anăn phung dĭng buăl ñu mbĭt hŏng gơ̆, leh anăn jih jang phung Israel. Diñu bi rai phung Amôn leh anăn wang ngă kơ ƀuôn Raba. Ƀiădah Y-Đawit ăt dôk ti ƀuôn Yêrusalem.
Sa hruê, êjai tlam tơdah Y-Đawit kgŭ mơ̆ng jhưng pĭt ñu leh anăn êbat ti dlông čuôr sang mtao, mơ̆ng čuôr anăn ñu ƀuh sa čô mniê dôk mnei; leh anăn mniê anăn siam snăk.
Y-Đawit tiŏ arăng nao êmuh čiăng bi thâo kơ mniê anăn. Arăng lač, “Amâo djŏ hĕ gơ̆ jing H'Batsêba, anak mniê Y-Êliam, mô̆ Y-Uri mnuih Hitit?”
Snăn Y-Đawit tiŏ nao phung mnuih leh anăn mă gơ̆. Leh anăn gơ̆ hriê kơ ñu, leh anăn ñu đih hŏng gơ̆. (Hlăk anăn gơ̆ mrâo ngă klei bi doh gơ̆ pô mơ̆ng klei čhŏ). Leh anăn gơ̆ lŏ wĭt kơ sang gơ̆ pô.
Mniê anăn ba tian; leh anăn gơ̆ tiŏ arăng nao hưn kơ Y-Đawit, “Kâo ba tian leh.”
Snăn, Y-Đawit tiŏ nao arăng ba asăp blŭ kơ Y-Jôap, “Tiŏ hriê kơ kâo Y-Uri mnuih Hitit.” Leh anăn Y-Jôap tiŏ hriê Y-Uri kơ Y-Đawit.
Tơdah Y-Uri truh leh kơ Y-Đawit, ñu êmuh kơ gơ̆ si klei truh hŏng Y-Jôap, si klei truh hŏng phung ƀuôn sang, leh anăn si ngă klei bi blah jing.
Y-Đawit lač kơ Y-Uri, “Nao bĕ kơ sang ih leh anăn rao jơ̆ng ih.” Y-Uri kbiă mơ̆ng sang mtao, leh anăn mâo mnơ̆ng mtao myơr tui ti tluôn ñu.
Ƀiădah Y-Uri pĭt ti ƀăng bhă sang mtao mbĭt hŏng jih jang dĭng buăl khua ñu, leh anăn amâo trŭn nao kơ sang ñu pô ôh.
Tơdah arăng hưn kơ Y-Đawit, “Y-Uri amâo trŭn nao kơ sang ñu pô ôh,” Y-Đawit lač kơ Y-Uri, “Amâo djŏ hĕ ih wĭt mơ̆ng klei hiu? Si ngă ih amâo trŭn nao kơ sang ih pô lĕ?”
Y-Uri lač kơ Y-Đawit, “Hip klei bi mguôp, phung Israel, leh anăn phung Yuđa dôk hlăm sang trưng; khua kâo Y-Jôap leh anăn phung dĭng buăl khua kâo dôk jưh hlăm dliê; snăn kâo srăng nao kơ sang kâo, huă ƀơ̆ng mnăm, leh anăn đih hŏng mô̆ kâo mơ̆? Tui si ih dôk hdĭp leh anăn mngăt ih dôk hdĭp, kâo amâo srăng ngă snăn ôh.”
Y-Đawit lač kơ Y-Uri, “Dôk tinei hruê anei msĕ mơh, leh anăn mgi kâo srăng brei ih đuĕ nao.” Snăn Y-Uri dôk hlăm ƀuôn Yêrusalem hruê anăn leh anăn hruê mgi.
Y-Đawit jak gơ̆, leh anăn gơ̆ huă ƀơ̆ng leh anăn mnăm mbĭt hŏng ñu, tơl ñu brei gơ̆ kpiê ruă. Ti tlam gơ̆ kbiă nao đih ti jhưng pĭt gơ̆ mbĭt hŏng phung dĭng buăl khua gơ̆, ƀiădah gơ̆ amâo trŭn nao kơ sang gơ̆ pô ôh.
Ti aguah, Y-Đawit čih hră kơ Y-Jôap leh anăn mơĭt gơ̆ hŏng kngan Y-Uri.
Ñu čih hlăm hră anăn, “Brei ih dưm Y-Uri hlăm pruê̆ êlâo anôk bi blah ktang hĭn, leh anăn kdŭn bĕ mơ̆ng ñu, čiăng kơ arăng ngă kơ ñu leh anăn ñu djiê.”
Êjai Y-Jôap wang ƀuôn, ñu dưm Y-Uri ti anôk ñu thâo mâo phung kahan jhŏng.
Phung mnuih ƀuôn anăn kbiă leh anăn bi blah hŏng Y-Jôap; mâo đa đa phung dĭng buăl Y-Đawit dôk mbĭt hŏng phung ƀuôn sang djiê. Y-Uri mnuih Hitit djiê msĕ mơh.
Leh anăn Y-Jôap mơĭt klei hưn kơ Y-Đawit jih klei mrâo truh hlăm klei bi blah.
Ñu mtă kơ mnuih ñu tiŏ nao, “Tơdah ih ruê̆ leh yăl dliê kơ mtao jih klei mrâo truh hlăm klei bi blah,
leh anăn tơdah mtao đĭ ai ăl leh anăn lač kơ ih, ‘Si ngă diih nao giăm đei hŏng ƀuôn čiăng bi blah? Diih amâo thâo hĕ diñu srăng mnah diih mơ̆ng mnư̆?
Hlei bi mdjiê Y-Abimalek anak êkei Y-Jêrubêset? Amâo djŏ hĕ sa čô mniê dlăm klŏ êsŭng tal dlông ti ñu mơ̆ng mnư̆, snăn ñu djiê ti ƀuôn Thêbes? Si ngă diih nao giăm đei hŏng mnư̆?’ Hlăk anăn brei ih lač, ‘Dĭng buăl ih Y-Uri mnuih Hitit djiê msĕ mơh.’ ”
Snăn pô hưn nao truh leh anăn hưn kơ Y-Đawit jih klei Y-Jôap mtă leh kơ ñu.
Pô hưn lač kơ Y-Đawit, “Phung diñu mâo êlan găl hĭn kơ hmei, kbiă ngă kơ hmei hlăm dliê; ƀiădah hmei ksŭng diñu truh ti anôk mŭt ƀăng jang.
Leh anăn phung djă hna mnah phung dĭng buăl ih mơ̆ng mnư̆; đa đa phung dĭng buăl mtao djiê leh, leh anăn dĭng buăl ih Y-Uri mnuih Hitit djiê msĕ mơh.”
Y-Đawit lač kơ pô hưn, “Snei klei ih srăng lač kơ Y-Jôap, ‘Đăm brei klei anei bi rŭng ih ôh, kyuadah đao gưm bi rai tăp năng pô anei tăp năng pô mkăn. Ngă ktang hĭn kơ ƀuôn anăn leh anăn dưi hŏng ñu.’ Leh anăn brei ih bi mđĭ ai ñu.”
Tơdah mô̆ Y-Uri hmư̆ Y-Uri ung gơ̆ djiê leh, gơ̆ čŏk hia kơ ung gơ̆.
Tơdah klei kơŭ kyăm êgao leh, Y-Đawit tiŏ arăng nao atăt ba gơ̆ kơ sang ñu, leh anăn gơ̆ jing mô̆ ñu, leh anăn kkiêng sa čô anak êkei kơ ñu. Ƀiădah klei Y-Đawit ngă anăn bi ênguôt kơ Yêhôwa.
Yêhôwa tiŏ nao Y-Nathan kơ Y-Đawit. Gơ̆ nao leh anăn lač kơ ñu, “Mâo dua čô mnuih hlăm sa boh ƀuôn, sa čô mdrŏng, sa čô ƀun.
Pô mdrŏng anăn mâo biăp bê leh anăn êmô lu snăk.
Ƀiădah pô ƀun mâo knŏng sa drei êđai biăp ana điêt ñu blei leh. Ñu čiêm rông biăp anăn, leh anăn gơ̆ hriê kơ prŏng mbĭt hŏng ñu leh anăn mbĭt hŏng phung anak ñu. Gơ̆ ƀơ̆ng mbĭt hŏng ñu, mnăm kčok ñu, đih hlăm đah da ñu, leh anăn gơ̆ jing msĕ si sa čô anak mniê kơ ñu.
Mâo sa čô êkei hiu truh kơ pô mdrŏng anăn, leh anăn ñu amâo čiăng ôh mă sa drei mơ̆ng biăp êmô ñu pô čiăng mkra mnơ̆ng ƀơ̆ng huă kơ pô hiu anăn truh ti sang ñu. Ƀiădah ñu mă biăp mnuih ƀun anăn, leh anăn mkra gơ̆ kơ mnuih truh kơ ñu.”
Snăn Y-Đawit čuh ai ngêñ kơ mnuih anăn, leh anăn ñu lač kơ Y-Nathan, “Tui si Yêhôwa dôk hdĭp, pô ngă klei anei năng djiê yơh;
leh anăn ñu srăng lŏ bi wĭt biăp pă bliư̆, kyuadah ñu ngă leh klei anei, leh anăn kyuadah ñu amâo mâo klei pap ôh.”
Y-Nathan lač kơ Y-Đawit, “Ih yơh jing pô anăn! Snei klei Yêhôwa Aê Diê phung Israel lač, ‘Kâo trôč leh êa ƀâo mngưi kơ ih brei jing mtao kơ phung Israel, leh anăn kâo bi mtlaih leh ih mơ̆ng kngan Y-Sôl.
Leh anăn kâo brei kơ ih sang khua ih, leh anăn phung mô̆ khua ih kơ đah da ih, leh anăn brei kơ ih sang phung Israel leh anăn phung Yuđa. Leh anăn tơdah klei anăn jing ƀiă đei, kâo srăng lŏ thiăm lu msĕ snăn kơ ih.
Si ngă ih bi êmut kơ klei Yêhôwa blŭ, čiăng ngă klei jhat ti anăp ală ñu? Ih koh leh Y-Uri mnuih Hitit hŏng đao gưm, leh anăn mă leh mô̆ gơ̆ mjing mô̆ ih, leh anăn bi mdjiê leh gơ̆ hŏng đao gưm phung Amôn.
Kyuanăn klei yua đao gưm amâo srăng mdei ôh mơ̆ng sang ih, kyuadah ih bi êmut leh kơ kâo, leh anăn mă leh mô̆ Y-Uri mnuih Hitit mjing mô̆ ih.’
Snei Yêhôwa lač, ‘Nĕ anei kâo srăng bi truh klei jhat ngă kơ ih mơ̆ng sang ih pô; leh anăn kâo srăng mă phung mô̆ ih ti anăp ală ih leh anăn brei digơ̆ kơ pô riêng gah ih, leh anăn ñu srăng đih hŏng phung mô̆ ih êjai yang hruê.
Kyuadah ih ngă klei anei hŏng klei hgăm, ƀiădah kâo srăng ngă klei anei ti anăp jih jang phung Israel êjai yang hruê.’ ”
Y-Đawit lač kơ Y-Nathan, “Kâo ngă soh leh hŏng Yêhôwa.” Leh anăn Y-Nathan lač kơ Y-Đawit, “Yêhôwa lăm leh klei soh ih; ih amâo srăng djiê ôh.
Ƀiădah kyuadah hŏng klei ih ngă anei ih mưč leh kơ Yêhôwa, anak arăng kkiêng kơ ih srăng djiê.”
Leh anăn Y-Nathan wĭt kơ sang gơ̆ pô. Yêhôwa čăm anak mô̆ Y-Uri kkiêng kơ Y-Đawit anăn, leh anăn gơ̆ mâo klei ruă ktang.
Snăn Y-Đawit wah lač kơ Aê Diê kyua anak anăn, leh anăn kăm ƀơ̆ng huă, mŭt hlăm sang leh anăn đih jih mlam ti lăn.
Phung khua mduôn hlăm sang ñu dôk dơ̆ng ti djiêu ñu čiăng rŭ ñu mơ̆ng lăn. Ƀiădah ñu amâo čiăng ôh, kăn ñu ƀơ̆ng huă mbĭt hŏng digơ̆ rei.
Hruê tal kjuh hđeh điêt anăn djiê. Phung dĭng buăl Y-Đawit huĭ hưn kơ Y-Đawit hđeh điêt anăn djiê leh; kyuadah diñu lač, “Nĕ anei, êjai hđeh điêt ăt dôk hdĭp, drei blŭ kơ ñu, leh anăn ñu amâo dôk hmư̆ drei ôh; snăn si drei dưi hưn kơ ñu kơ hđeh điêt anăn djiê leh? Năng ai ñu srăng ngă jhat kơ ñu pô.”
Ƀiădah tơdah Y-Đawit ƀuh phung dĭng buăl ñu bi mhač hdơ̆ng digơ̆, Y-Đawit thâo kơ hđeh điêt anăn djiê leh; leh anăn Y-Đawit lač kơ phung dĭng buăl ñu, “Hđeh điêt djiê leh hĕ?” Diñu lač, “Gơ̆ djiê leh.”
Snăn, Y-Đawit kgŭ mơ̆ng lăn, mnei, leh anăn mia êa mñak kơ ñu pô, leh anăn bi mlih čhiăm ao ñu; leh anăn ñu nao kơ sang Yêhôwa leh anăn kkuh mpŭ. Leh wĭt kơ sang ñu pô arăng mdơ̆ng mnơ̆ng ƀơ̆ng huă ti anăp ñu, leh anăn ñu ƀơ̆ng huă yơh.
Snăn phung dĭng buăl ñu lač kơ ñu, “Ya klei ih ngă anei? Ih kăm ƀơ̆ng huă leh anăn hia kơ hđeh điêt anăn êjai gơ̆ ăt dôk hdĭp; ƀiădah tơdah hđeh điêt djiê leh, ih kgŭ leh anăn ƀơ̆ng huă?”
Ñu lač, “Êjai hđeh điêt anăn ăt dôk hdĭp, kâo kăm ƀơ̆ng huă leh anăn hia, kyuadah kâo lač, ‘Hlei thâo thâodah Yêhôwa srăng pap kơ kâo leh anăn brei hđeh điêt dôk hdĭp?’
Ƀiădah ară anei ñu djiê leh; ya yuôm kâo srăng kăm ƀơ̆ng huă? Dưi mơ̆ kâo lŏ bi hdĭp ñu? Kâo srăng nao kơ ñu, ƀiădah ñu amâo srăng lŏ wĭt kơ kâo ôh.”
Leh anăn Y-Đawit bi juh mô̆ ñu H'Batsêba, mŭt hlăm adŭ gơ̆, leh anăn đih hŏng gơ̆. Gơ̆ kkiêng kơ sa čô anak êkei, leh anăn ñu bi anăn anak anăn Y-Salômôn. Yêhôwa khăp kơ hđeh anăn,
leh anăn mơĭt sa klei hưn hŏng Y-Nathan, khua pô hưn êlâo, mtă brei bi anăn gơ̆ Y-Jêdidia, kyua Yêhôwa khăp kơ ñu.
Y-Jôap bi blah hŏng ƀuôn Raba phung Amôn, leh anăn mă ƀuôn mtao anăn.
Y-Jôap tiŏ nao phung hưn kơ Y-Đawit leh anăn lač, “Kâo bi blah leh hŏng ƀuôn Raba, wăt kâo mă leh ƀuôn mâo êa lu.
Snăn ară anei bi kƀĭn bĕ phung kahan adôk, wang ngă leh anăn mă ƀuôn anăn, huĭdah kâo mă ƀuôn anăn, leh anăn arăng pia ñu hŏng anăn kâo.”
Snăn Y-Đawit bi kƀĭn jih jang kahan mbĭt, nao kơ ƀuôn Raba, bi blah, leh anăn mă gơ̆.
Ñu mă đuôn mtao mơ̆ng boh kŏ mtao digơ̆; boh ktrŏ đuôn mtao anăn jing sa talăng mah. Leh anăn hlăm đuôn anăn mâo sa boh tâo yuôm. Y-Đawit mă boh tâo yuôm anăn dưm ti đuôn mtao ñu pô. Leh anăn ñu ba mnơ̆ng plah mă mơ̆ng ƀuôn anăn lu êdimima.
Ñu atăt ba phung mnuih dôk hlăm ƀuôn anăn leh anăn jao digơ̆ kơ bruă hŏng anuă, wăng msei leh anăn jông msei, leh anăn brei digơ̆ mă bruă ti kpur čuh lăn čeh. Msĕ snăn ñu ngă kơ jih jang ƀuôn phung Amôn. Leh anăn Y-Đawit leh anăn jih jang phung kahan lŏ wĭt kơ ƀuôn Yêrusalem.
Y-Apsalôm anak êkei Y-Đawit mâo sa čô adei mniê siam, anăn gơ̆ H'Tamar. Sui ƀiă tinăn Y-Amnôn anak êkei Y-Đawit khăp kơ gơ̆.
Y-Amnôn hnĭng tơl ñu bi ruă ñu pô kyua adei mniê ñu H'Tamar; kyuadah gơ̆ jing mniê êra hrông, leh anăn Y-Amnôn mĭn amâo dưi ôh ngă sa mta klei kơ gơ̆.
Ƀiădah Y-Amnôn mâo sa čô mah jiăng bi anăn Y-Jônadap, anak êkei Y-Simêa, ayŏng Y-Đawit. Y-Jônadap jing sa čô thâo mnêč snăk.
Ñu lač kơ Y-Amnôn, “Ơ anak êkei mtao, si ngă ƀô̆ mta ih hrŏ nanao grăp aguah? Ih amâo srăng hưn kơ kâo mơ̆?” Y-Amnôn lač kơ ñu, “Kâo khăp kơ H'Tamar, adei mniê adei kâo Y-Apsalôm.”
Y-Jônadap lač kơ ñu, “Đih bĕ ti jhưng pĭt ih leh anăn mgưt ngă ruă. Leh anăn tơdah ama ih hriê dlăng ih, lač bĕ kơ ñu, ‘Brei adei mniê kâo H'Tamar hriê ba kpŭng kơ kâo ƀơ̆ng, leh anăn mkra mnơ̆ng ƀơ̆ng huă ti anăp ală kâo, čiăng kơ kâo dưi ƀuh mnơ̆ng ƀơ̆ng huă anăn leh anăn ƀơ̆ng gơ̆ mơ̆ng kngan ñu.’ ”
Snăn yơh, Y-Amnôn đih leh anăn mgưt ngă ruă. Leh anăn tơdah mtao hriê dlăng ñu, Y-Amnôn lač kơ mtao, “Kâo akâo kơ ih, brei adei mniê kâo H'Tamar hriê leh anăn mkra dua klŏ ƀêñ ti anăp ală kâo, čiăng kơ kâo dưi ƀơ̆ng mơ̆ng kngan ñu.”
Snăn Y-Đawit tiŏ arăng nao lač kơ H'Tamar snei, “Nao bĕ kơ sang ayŏng ih Y-Amnôn leh anăn mkra mnơ̆ng ƀơ̆ng huă kơ ñu.”
Snăn H'Tamar nao kơ sang ayŏng ñu Y-Amnôn anôk ñu dôk đih. Gơ̆ mă kpŭng ƀhĭ, mmai dŏ anăn, leh anăn ngă ƀêñ ti anăp ală ñu, leh anăn ăm ƀêñ anăn.
Gơ̆ mă jam ƀêñ leh anăn tuh ti anăp ñu, ƀiădah ñu hngah ƀơ̆ng. Leh anăn Y-Amnôn lač, “Brei jih jang kbiă mơ̆ng anei.” Snăn grăp čô kbiă mơ̆ng ñu.
Leh anăn Y-Amnôn lač kơ H'Tamar, “Mă ba mnơ̆ng ƀơ̆ng kơ adŭ kâo, čiăng kâo dưi ƀơ̆ng gơ̆ mơ̆ng kngan ih.” Leh anăn H'Tamar mă ƀêñ gơ̆ ngă anăn leh anăn ba hlăm adŭ Y-Amnôn ayŏng gơ̆.
Ƀiădah tơdah gơ̆ ba mnơ̆ng anăn giăm brei ñu ƀơ̆ng, ñu djă kơ̆ng gơ̆ leh anăn lač kơ gơ̆, “Hriê đih hŏng kâo, Ơ adei.”
Gơ̆ lŏ wĭt lač kơ ñu, “Ơ ơh, ayŏng ah, đăm mgô̆ kâo ôh, kyuadah arăng amâo ngă ôh klei msĕ snăn hlăm čar Israel. Đăm ngă klei tă tăn mluk mgu anei ôh!
Bi kơ kâo, ti anôk kâo dưi djă ba klei hêñ kâo? Leh anăn bi kơ ih, ih srăng jing msĕ si sa čô tă tăn mluk hlăm phung Israel. Snăn ară anei, kâo kwưh kơ ih, blŭ bĕ kơ mtao; kyuadah ñu amâo srăng hngah kâo kơ ih ôh.”
Ƀiădah ñu amâo čiăng hmư̆ gơ̆ ôh, leh anăn kyuadah ñu jing ktang hĭn kơ gơ̆, ñu gô̆ gơ̆ leh anăn đih hŏng gơ̆.
Leh klei anăn, Y-Amnôn bi êmut ktang snăk kơ gơ̆, tơl klei ñu bi êmut kơ gơ̆ jing ktang hĭn kơ klei ñu khăp kơ gơ̆ leh êlâo. Leh anăn Y-Amnôn lač kơ gơ̆, “Kgŭ đuĕ bĕ.”
Ƀiădah gơ̆ lač kơ ñu, “Hơăi, Ơ ayŏng, kyuadah klei soh ih suôt kâo jing prŏng hĭn kơ klei soh ih ngă kơ kâo leh.” Ƀiădah ñu amâo čiăng hmư̆ gơ̆ ôh.
Ñu iêu êkei hlăk ai mă bruă kơ ñu, leh anăn lač, “Suôt hĕ mniê anei mơ̆ng anăp kâo, leh anăn kđăl hĕ ƀăng bhă kơ ñu.”
Gơ̆ hơô ao jhung dlông kdrŭn mâo păl dlông; kyuadah snăn yơh phung mniê êra anak mtao čŭt hơô hlăm ênuk đưm. Snăn dĭng buăl ñu suôt gơ̆ kơ tač leh anăn kđăl ƀăng bhă ti tluôn gơ̆.
H'Tamar ƀui hbâo ti boh kŏ ñu leh anăn kơhiêk hĕ ao jhung dlông kdrŭn ñu hơô. Ñu đua kngan ti boh kŏ leh anăn đuĕ nao ur hia êjai.
Ayŏng ñu Y-Apsalôm lač kơ ñu, “Si ngă, ayŏng ih Y-Amnôn dôk mbĭt hŏng ih leh hĕ? Ară anei, Ơ adei kâo, dôk êđăp ênang bĕ, kyuadah ñu jing ayŏng ih, đăm uêñ lu đei kơ klei anei ôh.” Snăn H'Tamar dôk ênguôt hjăn hlăm sang ayŏng ñu Y-Apsalôm.
Tơdah Mtao Đawit hmư̆ jih klei anei, ñu ăl snăk.
Bi Y-Apsalôm amâo blŭ klei jăk kơ Y-Amnôn, kăn blŭ klei jhat rei; ƀiădah Y-Apsalôm bi êmut kơ Y-Amnôn kyuadah ñu gô̆ adei mniê gơ̆, H'Tamar.
Êgao liăp dua thŭn, Y-Apsalôm mâo phung kăp mlâo biăp ti ƀuôn Baal-Hasôr giăm čar Êphraim, leh anăn Y-Apsalôm jak jih jang phung anak êkei mtao.
Y-Apsalôm nao kơ mtao leh anăn lač, “Nĕ anei, dĭng buăl ih mâo leh phung kăp mlâo biăp; kâo akâo kơ mtao leh anăn phung dĭng buăl ñu nao mbĭt hŏng dĭng buăl ih.”
Ƀiădah mtao lač kơ Y-Apsalôm, “Ơ ơh, Ơ dam, đăm brei jih jang hmei nao ôh, huĭdah hmei bi ktrŏ kơ ih.” Y-Apsalôm mtrŭt ñu, ƀiădah ñu amâo nao ôh, ƀiădah hơêč hmưi kơ gơ̆.
Y-Apsalôm lač, “Tơdah ih amâo dưi ôh, akâo kơ ih brei ayŏng kâo, Y-Amnôn nao mbĭt hŏng hmei.” Mtao lač kơ ñu, “Si ngă ñu srăng nao mbĭt hŏng ih lĕ?”
Ƀiădah Y-Apsalôm mtrŭt ñu tơl ñu brei Y-Amnôn leh anăn jih jang phung anak êkei mtao nao mbĭt hŏng gơ̆.
Leh anăn Y-Apsalôm mtă kơ phung dĭng buăl ñu, “Kăp dlăng tơdah ai tiê Y-Amnôn mơak hŏng kpiê, leh anăn tơdah kâo lač kơ diih, ‘Čăm bĕ Y-Amnôn,’ snăn bi mdjiê ñu mtam. Đăm huĭ ôh; amâo djŏ hĕ kâo mtă leh kơ diih? Brei diih đĭ ai leh anăn jhŏng.”
Snăn phung dĭng buăl Y-Apsalôm ngă kơ Y-Amnôn tui si klei Y-Apsalôm mtă leh. Leh anăn jih jang phung anak êkei mtao kgŭ, grăp čô đĭ aseh dliê ñu leh anăn đuĕ.
Êjai diñu ăt dôk ktuê êlan arăng hưn kơ Y-Đawit, “Y-Apsalôm bi mdjiê leh jih jang phung anak êkei mtao, leh anăn amâo lui sa čô ôh.”
Leh anăn mtao kgŭ kơhiêk čhum ao ñu leh anăn đih ti lăn. Leh anăn jih jang phung dĭng buăl ñu dôk giăm kơhiêk čhum ao diñu pô.
Ƀiădah Y-Jônadap, anak êkei Y-Simêa, ayŏng Y-Đawit lač, “Đăm brei khua kâo mĭn ôh diñu bi mdjiê leh jih jang phung hlăk ai anak êkei mtao, kyuadah knŏng hjăn Y-Amnôn djiê leh. Kyuadah hŏng klei Y-Apsalôm mtă klei anei čuăn leh dơ̆ng mơ̆ng hruê Y-Amnôn gô̆ adei mniê ñu H'Tamar.
Snăn ară anei đăm brei khua kâo mtao uêñ đei kơ klei anei ôh, êjai mĭn kơ jih jang anak êkei mtao djiê leh, kyuadah knŏng hjăn Y-Amnôn yơh djiê leh.”
Ƀiădah Y-Apsalôm đuĕ. Êkei hlăk ai pô dôk gak kngưr ală leh anăn ƀuh, leh anăn nĕ anei, mâo lu mnuih hriê mơ̆ng êlan Hôrônaim ti ping čư̆.
Leh anăn Y-Jônadap lač kơ mtao, “Nĕ anei phung anak êkei mtao truh leh; tui si klei dĭng buăl ih lač leh, truh snăn yơh.”
Tơdah leh ruê̆ gơ̆ blŭ, nĕ anei phung anak êkei mtao truh leh anăn ur hia. Wăt mtao leh anăn jih jang phung dĭng buăl ñu hia ênguôt snăk.
Ƀiădah Y-Apsalôm đuĕ leh anăn nao kơ Y-Talmai anak êkei Y-Amihut, mtao čar Gêsur. Y-Đawit kơŭ kyăm kyua anak êkei ñu grăp hruê.
Snăn Y-Apsalôm đuĕ leh kơ čar Gêsur leh anăn dôk tinăn tlâo thŭn.
Mtao Đawit hnĭng čiăng nao bi tuôm hŏng Y-Apsalôm; kyuadah ñu mâo klei bi juh leh kơ Y-Amnôn kyuadah gơ̆ djiê leh.
Y-Jôap anak êkei Y-Sêruia thâo kơ ai tiê mtao hnĭng kơ Y-Apsalôm.
Y-Jôap tiŏ arăng nao ti ƀuôn Têkôa atăt ba mơ̆ng anăn sa čô mniê knhâo, leh anăn lač kơ gơ̆, “Brei ih mgưt jing sa čô kơŭ kyăm, leh anăn hơô čhiăm ao kơŭ kyăm. Đăm mia êa mñak ôh, ƀiădah ngă msĕ si sa čô mniê kơŭ kyăm sui hruê leh kơ pô djiê.
Leh anăn nao kơ mtao leh anăn blŭ msĕ snei kơ ñu.” Snăn Y-Jôap bi hriăm klei gơ̆ srăng blŭ.
Tơdah mniê ƀuôn Têkôa truh kơ mtao, gơ̆ kŭp ƀô̆ ti lăn leh anăn kkuh, lač, “Ơ mtao, đru kâo đa.”
Mtao lač kơ gơ̆, “Ya klei ih rŭng răng?” Gơ̆ lŏ wĭt lač, “Hbơih, kâo jing sa čô mniê djiê ung, ung kâo djiê leh!
Leh anăn dĭng buăl mniê ih mâo dua čô anak êkei. Jih diñu dua bi msao hlăm hma, amâo mâo pô bi ktlah diñu ôh, leh anăn sa čô čăm hĕ sa čô mkăn leh anăn bi mdjiê hĕ gơ̆.
Ară anei jih găp djuê kgŭ ngă kơ dĭng buăl mniê ih, leh anăn diñu lač, ‘Jao hĕ pô čăm leh adei ñu, čiăng kơ hmei dưi bi mdjiê ñu kyua klei hdĭp adei ñu bi mdjiê anăn.’ Diñu čiăng bi mdjiê wăt pô dưn ngăn msĕ mơh. Snăn diñu čiăng bi mdjiê hĕ pô ăt dôk kơ kâo, leh anăn amâo lui ôh kơ ung kâo anăn amâodah anak čô ti rŏng lăn ala.”
Mtao lač kơ mniê, “Nao bĕ kơ sang ih, leh anăn kâo srăng mtă asăp djŏ kơ klei ih.”
Mniê ƀuôn Têkôa lač kơ mtao, “Ơ khua kâo mtao, brei klei soh anăn lĕ ti kâo leh anăn kơ sang ama kâo. Đăm brei mtao leh anăn jhưng mtao ñu jing soh ôh.”
Mtao lač, “Tơdah mâo sa čô blŭ bi kdơ̆ng hŏng ih, atăt ba ñu kơ kâo, leh anăn ñu amâo srăng lŏ ruêh ih ôh.”
Leh anăn mniê lač, “Kâo akâo kơ ih brei mtao iêu wah lač kơ Yêhôwa Aê Diê ih, čiăng kơ pô rŭ ênua êrah amâo srăng lŏ bi mdjiê ôh, leh anăn amâo bi rai anak êkei kâo ôh.” Ñu lač, “Tui si Yêhôwa dôk hdĭp, amâo srăng mâo sa aruăt ƀŭk anak êkei ih luh ti lăn ôh.”
Leh anăn mniê lač, “Kâo akâo kơ ih brei dĭng buăl mniê ih blŭ sa boh kơ khua kâo mtao.” Mtao lač, “Blŭ bĕ.”
Mniê lač, “Snăn si ngă ih mĭn sa klei msĕ snăn čiăng ngă kơ phung ƀuôn sang Aê Diê? Kyuadah êjai blŭ kđi anei mtao mjing ñu pô soh leh, kyuadah mtao amâo atăt wĭt pô ñu suôt leh mơ̆ng sang.
Jih jang drei srăng djiê yơh, leh anăn drei jing msĕ si êa tuh leh ti lăn, amâo dưi lŏ bi kƀĭn mbĭt ôh; ƀiădah Aê Diê amâo srăng mă hĕ ôh klei hdĭp pô duah êlan amâo čiăng pioh pô ñu suôt leh êkŭt nanao.
Ară anei, kâo hriê lač klei anei kơ khua kâo mtao, kyuadah phung ƀuôn sang bi huĭ kâo. Leh anăn dĭng buăl mniê in mĭn, ‘Kâo srăng blŭ kơ mtao; năng ai mtao srăng ngă tui si klei dĭng buăl mniê ñu akâo.
Kyuadah mtao srăng dôk hmư̆, leh anăn bi mtlaih dĭng buăl ñu mơ̆ng kngan pô duah bi mdjiê kâo leh anăn anak êkei kâo, amâo dưi dưn ngăn Aê Diê.’
Leh anăn dĭng buăl mniê ih mĭn, ‘Klei blŭ mơ̆ng klei khua kâo mtao blŭ srăng brei kâo dôk êđăp ênang,’ kyuadah khua kâo mtao jing msĕ si dĭng buăl jăk Aê Diê, thâo ksiêm klei jăk leh anăn klei jhat. Akâo kơ Yêhôwa Aê Diê ih dôk mbĭt hŏng ih!”
Mtao lŏ wĭt lač kơ mniê anăn, “Đăm mdăp kơ kâo ôh ya klei kâo srăng êmuh kơ ih.” Mniê anăn lač, “Brei khua kâo mtao blŭ.”
Mtao lač, “Si ngă kngan Y-Jôap dôk mbĭt hŏng ih mơ̆ hlăm jih klei anei?” Mniê anăn lŏ wĭt lač, “Sĭt nik tui si ih dôk hdĭp, Ơ khua kâo mtao, arăng amâo dưi weh ôh tĭng hnuă amâodah tĭng điâo mơ̆ng jih klei khua kâo mtao lač leh. Jing dĭng buăl ih Y-Jôap mtă leh kơ kâo; jing ñu yơh brei dĭng buăl mniê ih blŭ jih klei anei;
čiăng bi mlih klei truh leh dĭng buăl ih Y-Jôap ngă leh klei anei. Ƀiădah khua kâo mâo klei knhâo msĕ si klei knhâo dĭng buăl jăk Aê Diê thâo jih jang klei ti lăn ala.”
Mtao lač kơ Y-Jôap, “Nĕ ară anei, kâo brei klei anăn. Nao bĕ, atăt ba wĭt êkei êdam Y-Apsalôm.”
Y-Jôap kŭp ƀô̆ ti lăn leh anăn kkuh, leh anăn hơêč hmưi kơ mtao. Leh anăn Y-Jôap lač, “Hruê anei dĭng buăl ih thâo leh kâo mâo klei pap ti anăp ală ih, Ơ khua kâo mtao, hlăm klei mtao brei leh klei dĭng buăl ñu akâo.”
Snăn Y-Jôap kgŭ nao ti čar Gêsur leh anăn atăt ba Y-Apsalôm kơ ƀuôn Yêrusalem.
Ƀiădah mtao lač, “Brei ñu dôk mdê hlăm sang ñu pô; đăm brei ñu hriê ti anăp kâo ôh.” Snăn, Y-Apsalôm dôk mdê hlăm sang ñu pô, leh anăn amâo hriê ôh ti anăp mtao.
Hlăm jih phung Israel amâo mâo sa čô ôh arăng bi mni kyua klei siam ñu msĕ si Y-Apsalôm. Mơ̆ng plă jơ̆ng ñu truh ti čŏng kŏ ñu amâo mâo sa anôk jhat ôh hlăm ñu.
Tơdah ñu kăp ƀŭk ñu (kyuadah ñu mưng kăp ƀŭk ñu ti tuč grăp thŭn; tơdah ƀŭk ñu bi ktrŏ ñu, ñu kăp hĕ), ñu mkă boh ktrŏ ƀŭk ñu mâo dua êtuh sêkel tui si hnơ̆ng mtao mkă.
Arăng kkiêng kơ Y-Apsalôm tlâo čô anak êkei, leh anăn sa čô anak mniê, anăn gơ̆ H'Tamar. Gơ̆ jing sa čô mniê siam.
Snăn Y-Apsalôm dôk liăp dua thŭn ti ƀuôn Yêrusalem, amâo tuôm hriê ti anăp mtao ôh.
Leh anăn Y-Apsalôm tiŏ mnuih nao iêu Y-Jôap, čiăng tiŏ ñu nao kơ mtao, ƀiădah Y-Jôap amâo čiăng nao kơ Y-Apsalôm ôh. Ñu lŏ tiŏ arăng nao iêu tal dua, ƀiădah Y-Jôap amâo čiăng nao ôh.
Snăn ñu lač kơ phung dĭng buăl ñu, “Dlăng bĕ, hma Y-Jôap giăm hŏng hma kâo, leh anăn ñu mâo mdiê ôrgơ tinăn. Nao bĕ leh anăn čuh hĕ hma anăn.” Snăn phung dĭng buăl Y-Apsalôm čuh hma anăn.
Leh anăn Y-Jôap kgŭ nao kơ Y-Apsalôm ti sang gơ̆, leh anăn lač kơ gơ̆, “Si ngă phung dĭng buăl ih čuh hĕ hma kâo lĕ?”
Y-Apsalôm lŏ wĭt lač kơ Y-Jôap, “Nĕ anei, kâo mơĭt asăp blŭ kơ ih, ‘Hriê bĕ tinei čiăng kơ kâo dưi tiŏ ih nao kơ mtao brei êmuh, “Si ngă kâo kbiă hĕ mơ̆ng čar Gêsur? Jăk hĭn kâo ăt dôk tinăn.” Snăn ară anei, brei kâo nao ti anăp mtao; leh anăn tơdah mâo klei soh hlăm kâo, brei ñu bi mdjiê kâo.’ ”
Y-Jôap nao hưn kơ mtao. Mtao iêu Y-Apsalôm; snăn Y-Apsalôm nao kơ mtao leh anăn buôn kŭp ƀô̆ ti lăn ti anăp mtao. Leh anăn mtao čŭm Y-Apsalôm.
Êdei kơ klei anăn, Y-Apsalôm mprăp kơ ñu pô sa boh êdeh aseh leh anăn đa đa aseh, leh anăn êma pluh čô kahan pioh êran ti anăp ñu.
Y-Apsalôm mưng kgŭ ưm leh anăn dôk dơ̆ng ti djiêu êlan ƀăng jang. Tơdah mâo sa čô mâo klei hriê ti anăp mtao kơ klei phat kđi, Y-Apsalôm iêu gơ̆ leh anăn lač, “Hlei ƀuôn ih?” Leh anăn tơdah gơ̆ lač, “Dĭng buăl ih jing sa čô hlăm phung găp djuê phung Israel,”
Y-Apsalôm lač kơ gơ̆, “Nĕ anei klei ih jing jăk leh anăn djŏ; ƀiădah amâo mâo mnuih ôh mtao mjing leh kăp hmư̆ klei ih.”
Y-Apsalôm lŏ blŭ, “Ơ tơdah kâo dưi jing khua phat kđi hlăm čar! Snăn grăp čô mâo kđi amâodah klei, ñu dưi hriê kơ kâo, leh anăn kâo srăng bi kpă brei klei ñu.”
Leh anăn tơdah mâo sa čô hriê giăm čiăng kkuh kơ ñu, ñu yơr kngan ñu djă gơ̆ leh anăn čŭm gơ̆.
Msĕ snăn Y-Apsalôm ngă kơ jih jang phung Israel hriê kơ mtao kơ klei phat kđi. Snăn Y-Apsalôm mplư mă ai tiê phung Israel.
Tloh pă thŭn, Y-Apsalôm lač kơ mtao, “Kâo akâo kơ ih, brei kâo nao bi sĭt klei kâo ƀuăn leh kơ Yêhôwa ti ƀuôn Hêbron.
Kyuadah dĭng buăl ih ngă leh klei ƀuăn êjai kâo dôk ti čar Gêsur hlăm čar Aram, lač, ‘Tơdah sĭt nik Yêhôwa srăng lŏ atăt kâo wĭt kơ ƀuôn Yêrusalem, hlăk anăn kâo srăng kkuh mpŭ kơ Yêhôwa ti ƀuôn Hêbron.’ ”
Mtao lač kơ ñu, “Nao bĕ êđăp ênang.” Snăn ñu kgŭ nao kơ ƀuôn Hêbron.
Ƀiădah Y-Apsalôm tiŏ nao phung knuă hgăm hlăm jih jang phung găp djuê Israel, lač, “Tơdah diih hmư̆ asăp ki, hlăk anăn lač bĕ, ‘Y-Apsalôm jing mtao ti ƀuôn Hêbron!’ ”
Dua êtuh čô mơ̆ng ƀuôn Yêrusalem, phung arăng jak leh, nao mbĭt hŏng Y-Apsalôm. Digơ̆ nao hŏng ai tiê ênuah ênô, amâo thâo klei mnêč anăn ôh.
Êjai Y-Apsalôm dôk myơr mnơ̆ng ngă yang, ñu tiŏ arăng nao iêu Y-Ahitôpel ƀuôn Gilô, jing pô kčĕ kơ Y-Đawit, mơ̆ng ƀuôn gơ̆ pô, ƀuôn Gilô. Phung mĭn kơ klei bi kdơ̆ng anăn jing ktang hĭn êjai, leh anăn phung ƀuôn sang tĭng kơ Y-Apsalôm jing lu hĭn nanao.
Sa čô pô hưn hriê kơ Y-Đawit, lač, “Ai tiê phung Israel tui hlue leh Y-Apsalôm.”
Snăn, Y-Đawit lač kơ jih jang phung khua kiă kriê dôk mbĭt hŏng ñu ti ƀuôn Yêrusalem, “Kgŭ bĕ, leh anăn brei drei đuĕ. Tơdah amâo đuĕ ôh drei amâo srăng tlaih mơ̆ng Y-Apsalôm ôh. Nao bĕ djăl, huĭdah ñu hmao drei bhiâo riâo rit leh anăn bi truh klei jhat kơ drei, leh anăn bi rai ƀuôn hŏng mta đao gưm.”
Phung khua kiă kriê mtao lač kơ mtao, “Nĕ anei phung dĭng buăl ih mkra leh čiăng ngă ya klei khua kâo mtao mĭn leh.”
Snăn mtao đuĕ nao leh anăn jih sang ñu tui hlue ñu. Mtao lui pluh čô mô̆ hjŭng dôk kiă kriê sang.
Mtao đuĕ nao leh anăn jih jang phung ƀuôn sang tui hlue ñu. Leh anăn diñu jưh hĕ ti sang knhal ƀuôn.
Jih jang phung khua kiă kriê găn ti djiêu ñu, leh anăn jih jang phung Čhêrêthit, jih jang phung Pêlêthit, leh anăn jih jang năm êtuh čô phung Gitit, phung tui hlue ñu leh mơ̆ng ƀuôn Gat, găn nao êlâo kơ mtao.
Mtao lač kơ Y-Itai mnuih Gitit, “Si ngă ih msĕ mơh nao mbĭt hŏng hmei lĕ? Wĭt bĕ leh anăn dôk mbĭt hŏng mtao; kyuadah ih jing sa čô tue, leh anăn wăt ih jing pô arăng suôt mơ̆ng sang ih. Wĭt bĕ kơ anôk ih pô;
ih knŏng truh hruê mbruê, leh anăn hruê anei kâo srăng brei ih hiu rưng mbĭt hŏng hmei mơ̆, kyua kâo nao amâo thâo ôh ti anôk kâo nao? Wĭt bĕ leh anăn atăt ba wĭt ayŏng adei ih; leh anăn akâo kơ Yêhôwa bi êdah klei ñu khăp sĭt suôr leh anăn klei sĭt suôr kơ ih.”
Ƀiădah Y-Itai lŏ wĭt lač kơ mtao, “Tui si Yêhôwa dôk hdĭp, leh anăn tui si khua kâo mtao dôk hdĭp, ti anôk khua kâo mtao srăng dôk, thâodah kơ klei djiê amâodah kơ klei hdĭp, tinăn mơh dĭng buăl ih srăng dôk.”
Y-Đawit lač kơ Y-Itai, “Snăn găn nao bĕ.” Snăn Y-Itai mnuih Gitit găn nao leh anăn jih jang phung ñu, leh anăn jih jang phung hđeh điêt mbĭt hŏng ñu.
Jih čar ur hia êjai jih jang phung ƀuôn sang găn, leh anăn mtao găn êa hnoh Sêdrôn, leh anăn jih jang phung ƀuôn sang găn nao phă kdrăn tač.
Y-Abiathar truh leh anăn Y-Sadôk truh msĕ mơh, mbĭt hŏng jih jang phung Lêwi kkung hip klei Aê Diê bi mguôp. Diñu mtrŭn hip Aê Diê ti gŭ, tơl jih jang phung ƀuôn sang kbiă leh mơ̆ng ƀuôn.
Leh anăn mtao lač kơ Y-Sadôk, “Kkung ba wĭt bĕ hip Aê Diê kơ ƀuôn. Tơdah kâo srăng mâo klei pap ti anăp ală Yêhôwa, ñu srăng lŏ atăt wĭt kâo, leh anăn brei kâo ƀuh hip leh anăn anôk Yêhôwa dôk.
Ƀiădah tơdah gơ̆ lač, ‘Kâo amâo mâo klei mơak ôh hŏng ih,’ nĕ tinei kâo, brei ñu ngă kơ kâo tui si ñu mĭn jăk.”
Mtao lač msĕ mơh kơ Y-Sadôk khua ngă yang, “Snăn wĭt bĕ kơ ƀuôn hŏng klei êđăp ênang, ih, leh anăn Y-Abiathar mbĭt hŏng dua čô anak êkei diih, Y-Ahimas anak êkei ih leh anăn Y-Jônathan anak êkei Y-Abiathar.
Nĕ anei kâo srăng guôn ti anôk găn êa hlăm kdrăn tač, tơl mâo asăp blŭ mơ̆ng ih arăng hưn kơ kâo.”
Snăn Y-Sadôk leh anăn Y-Abiathar kkung wĭt hip Aê Diê kơ ƀuôn Yêrusalem; leh anăn diñu ăt dôk tinăn.
Ƀiădah Y-Đawit đĭ anôk čư̆ Ôliwơ hia êjai êbat êjai, êbat jơ̆ng mang leh anăn boh kŏ ñu guôm hĕ. Leh anăn jih jang phung ƀuôn sang mbĭt hŏng ñu guôm boh kŏ digơ̆, leh anăn digơ̆ đĭ hia êjai êbat êjai.
Arăng hưn kơ Y-Đawit, “Y-Ahitôpel jing phung bi kdơ̆ng mbĭt hŏng Y-Apsalôm.” Y-Đawit lač, “Ơ Yêhôwa, kâo kwưh kơ ih, bi mbliư̆ hĕ klei Y-Ahitôpel kčĕ jing klei mluk.”
Tơdah Y-Đawit truh leh ti čŏng čư̆ anôk arăng kkuh mpŭ kơ Aê Diê, nĕ anei Y-Husai mnuih Arkit hriê bi tuôm hŏng ñu, čhum ao kơhiêk leh, leh anăn boh kŏ gơ̆ ƀui lăn.
Y-Đawit lač kơ gơ̆, “Tơdah ih hlŏng nao mbĭt hŏng kâo, ih srăng jing sa klei ktrŏ kơ kâo.
Ƀiădah tơdah ih wĭt kơ ƀuôn leh anăn lač kơ Y-Apsalôm, ‘Kâo srăng jing dĭng buăl ih, Ơ mtao; msĕ si kâo jing leh dĭng buăl kơ ama ih mphŭn dô, snăn mơh ară anei kâo srăng jing dĭng buăl ih;’ snăn kơh tĭng kơ kâo ih srăng bi luč hĕ klei Y-Ahitôpel kčĕ.
Amâo djŏ hĕ Y-Sadôk leh anăn Y-Abiathar phung khua ngă yang mbĭt hŏng ih ti anăn? Snăn ya klei ih hmư̆ mơ̆ng sang mtao, yăl dliê klei anăn kơ Y-Sadôk leh anăn Y-Abiathar phung khua ngă yang.
Nĕ anei dua čô anak êkei diñu dôk mbĭt hŏng diñu tinăn, Y-Ahimas anak êkei Y-Sadôk leh anăn Y-Jônathan anak êkei Y-Abiathar. Hŏng digơ̆ ih dưi mơĭt kơ kâo jih klei ih srăng hmư̆.”
Snăn Y-Husai, mah jiăng Y-Đawit mŭt hlăm ƀuôn mđrăm hŏng Y-Apsalôm mŭt ƀuôn Yêrusalem.
Tơdah Y-Đawit gao leh ƀiă čŏng čư̆, Y-Siba dĭng buăl Y-Mêphibôset bi tuôm hŏng ñu, mbĭt hŏng dua drei aseh dliê să ưn leh, mdiăng dua êtuh klŏ kpŭng, leh anăn sa êtuh kmrŭ boh kriăk ƀâo krô, sa êtuh boh yan bhang, leh anăn sa boh giêt klĭt kpiê.
Mtao lač kơ Y-Siba, “Si ngă ih djă ba dŏ anei lĕ?” Y-Siba lŏ wĭt lač, “Aseh dliê pioh kơ phung mnuih hlăm sang ih đĭ, kpŭng leh anăn boh yan bhang pioh kơ phung êkei hlăk ai ƀơ̆ng, leh anăn kpiê pioh kơ phung kơoh hlăm kdrăn tač.”
Mtao lač, “Leh anăn ti lei anak êkei khua ih?” Y-Siba lač kơ mtao, “Nĕ anei ñu ăt dôk hlăm ƀuôn Yêrusalem; kyuadah ñu lač, ‘Hruê anei sang Israel srăng lŏ bi wĭt kơ kâo ƀuôn ala mtao aê kâo.’ ”
Leh anăn mtao lač kơ Y-Siba, “Nĕ anei jih jang dŏ Y-Mêphibôset+ ară anei jing dŏ ih.” Y-Siba lač, “Kâo kkuh kơ ih. Brei kâo mâo klei pap nanao ti anăp ală ih, Ơ khua kâo mtao.”
Tơdah Mtao Đawit truh kơ ƀuôn Bahurim, mâo sa čô mnuih mơ̆ng găp djuê sang Y-Sôl kbiă hriê, anăn ñu Y-Simei, anak êkei Y-Gêra; leh anăn êjai ñu hriê ñu tăm pah amâo mdei ôh.
Leh anăn ñu bhĭr boh tâo kơ Y-Đawit leh anăn kơ jih jang phung dĭng buăl Mtao Đawit; leh anăn jih jang phung ƀuôn sang leh anăn jih jang phung kahan ktang dôk tĭng hnuă leh anăn tĭng điâo mtao.
Y-Simei lač êjai ñu tăm pah, “Đuĕ bĕ, đuĕ bĕ mnuih tuh êrah, mnuih hơăi mang!
Yêhôwa rŭ leh ênua ti ih jih jang êrah mơ̆ng sang Y-Sôl, hlăm anôk anăn ih jing leh mtao kiă kriê. Leh anăn Yêhôwa jao leh ƀuôn ala mtao hlăm kngan anak êkei ih Y-Apsalôm. Dlăng bĕ, klei rai tuč truh leh kơ ih; kyuadah ih jing sa čô mnuih tuh êrah.”
Hlăk anăn Y-Abisai anak êkei Y-Sêruia lač kơ mtao, “Si asâo djiê anei tăm pah kơ khua kâo mtao? Brei kâo nao leh anăn khăt hĕ kkuê ñu.”
Ƀiădah mtao lač, “Ya kâo mâo hŏng diih, Ơ phung anak êkei Y-Sêruia? Tơdah ñu tăm pah kyuadah Yêhôwa lač leh kơ ñu, ‘Tăm pah bĕ kơ Y-Đawit,’ snăn hlei pô srăng lač, ‘Si ih ngă snăn lĕ?’ ”
Y-Đawit lač kơ Y-Abisai leh anăn kơ jih jang phung dĭng buăl ñu, “Nĕ anei anak êkei kâo pô duah čiăng bi luč klei hdĭp kâo; kdlưn hĭn kơ anăn ară anei êkei Benjamin anei dưi ngă! Lui mơ̆ng ai ñu, brei ñu tăm pah bĕ; kyuadah Yêhôwa mtă leh kơ ñu.
Năng ai Yêhôwa srăng dlăng kơ klei knap mñai kâo leh anăn Yêhôwa srăng bi wĭt klei jăk kơ kâo kyua klei arăng tăm pah kơ kâo hruê anei.”
Snăn Y-Đawit leh anăn phung kahan ñu ktuê êlan, êjai Y-Simei êbat ktuê ping kbuôn phă ñu leh anăn tăm pah kơ ñu êjai êbat, bhĭr boh tâo leh anăn ƀui ƀruih lăn kơ ñu.
Mtao leh anăn jih jang phung ƀuôn sang mbĭt hŏng ñu truh ti êa krông Yurdan êmăn leh; leh anăn ñu lŏ bi mơai tinăn.
Y-Apsalôm leh anăn jih jang phung ƀuôn sang, phung êkei Israel, truh kơ ƀuôn Yêrusalem, leh anăn Y-Ahitôpel mbĭt hŏng ñu.
Tơdah Y-Husai mnuih Arkit, mah jiăng Y-Đawit, truh kơ Y-Apsalôm, Y-Husai lač kơ Y-Apsalôm, “Mtao lă lar! Mtao lă lar!”
Leh anăn Y-Apsalôm lač kơ Y-Husai, “Anei hĕ klei ih sĭt suôr hŏng mah jiăng ih? Si ngă ih amâo nao ôh mbĭt hŏng mah jiăng ih lĕ?”
Y-Husai lač kơ Y-Apsalôm, “Hơăi, pô Yêhôwa, phung ƀuôn sang anei, leh anăn jih jang phung êkei Israel ruah leh, kâo srăng jing dŏ ñu, leh anăn mbĭt hŏng ñu yơh kâo srăng dôk.
Leh anăn lŏ mơh, kơ hlei pô kâo srăng mă bruă? Amâo djŏ hĕ anak êkei ñu? Msĕ si kâo mă leh bruă kơ ama ih, msĕ snăn mơh kâo srăng mă bruă kơ ih.”
Leh anăn Y-Apsalôm lač kơ Y-Ahitôpel, “Ih đru kčĕ brei bĕ; ya drei srăng ngă?”
Y-Ahitôpel lač kơ Y-Apsalôm, “Mŭt dôk bĕ hŏng phung mô̆ hjŭng ama ih, phung ñu lui leh brei kiă kriê sang; leh anăn jih jang Israel srăng hmư̆ ih mjing leh ih pô mnuih ama ih bi êmut, leh anăn hŏng klei anăn ih srăng bi kjăp jih jang phung dôk mbĭt hŏng ih.”
Snăn diñu mdơ̆ng sa boh sang čhiăm kơ Y-Apsalôm ti dlông čuôr sang; leh anăn Y-Apsalôm nao kơ phung mô̆ hjŭng ama ñu ti anăp ală jih jang phung Israel.
Hlăm ênuk anăn, klei Y-Ahitôpel kčĕ jing msĕ si klei blŭ kbiă hriê mơ̆ng Aê Diê. Msĕ snăn mơh Y-Đawit wăt Y-Apsalôm mpŭ jih jang klei Y-Ahitôpel kčĕ.
Y-Ahitôpel lŏ kčĕ kơ Y-Apsalôm, “Brei kâo ruah pluh dua êbâo čô kahan, leh anăn kâo srăng brei diñu tiŏ Y-Đawit mlam anei.
Kâo srăng truh kơ ñu êjai ñu êmăn leh anăn êdu ai, leh anăn srăng bi huĭ ñu, tơl jih jang mnuih mbĭt hŏng ñu srăng đuĕ. Kâo srăng čăm mdjiê knŏng mtao.
Leh anăn kâo srăng atăt wĭt jih jang phung ƀuôn sang kơ ih; kyua klei djiê sa čô mnuih ih tui duah anăn, srăng brei jih jang lŏ wĭt; snăn, jih jang phung kahan srăng mâo klei êđăp ênang.”
Klei kčĕ anăn bi mơak kơ Y-Apsalôm leh anăn kơ jih jang phung khua mduôn Israel.
Leh anăn Y-Apsalôm lač, “Iêu Y-Husai mnuih Arkit msĕ mơh, leh anăn brei drei hmư̆ ya klei ñu srăng lač.”
Tơdah Y-Husai truh leh kơ Y-Apsalôm, Y-Apsalôm lač kơ ñu, “Snei klei Y-Ahitôpel blŭ leh. Drei srăng ngă mơ̆ tui si ñu kčĕ anăn? Tơdah amâo djŏ ôh, ih blŭ bĕ.”
Y-Husai lač kơ Y-Apsalôm, “Tal anei klei Y-Ahitôpel kčĕ amâo jăk ôh.”
Y-Husai lač, “Ih thâo leh kơ ama ih leh anăn phung kahan ñu jing phung jhŏng ktang, leh anăn diñu ngêñ msĕ si sa drei kgâo hlăm hma arăng tlĕ mă leh êđai gơ̆. Êbeh kơ anăn ama ih jing knhăk hlăm klei bi blah; ñu amâo srăng đăm mbĭt hŏng phung kahan ôh.
Nĕ wăt ară anei ñu đuĕ dăp hlăm sa bĭt ƀăng amâodah hlăm anôk mkăn. Leh anăn tơdah mâo đa đa êbuh djiê ti klei bi ngă êlâo, hlei pô hmư̆ klei anăn srăng lač, ‘Mâo leh klei bi mdjiê truh kơ phung kahan tui hlue Y-Apsalôm.’
Leh anăn wăt pô jhŏng ktang, ai tiê msĕ si ai tiê sa drei êmông gu dưn, srăng luč hŏng klei huĭ; kyuadah jih jang phung Israel thâo kơ ama ih jing sa čô mnuih jhŏng ktang, leh anăn phung mbĭt hŏng ñu jing phung mnuih jhŏng ktang.
Ƀiădah klei kâo kčĕ brei jih jang phung Israel bi kƀĭn mbĭt hŏng ih mơ̆ng ƀuôn Dan truh ti ƀuôn Bêr-Sêba, jing lu msĕ si čuah ti êa ksĭ, leh anăn wăt ih pô mơh nao kơ klei bi blah.
Snăn drei srăng truh kơ ñu ti anôk drei srăng ƀuh ñu, leh anăn drei srăng truh kơ ñu msĕ si êa nguôm lĕ ti lăn. Ñu leh anăn jih jang mnuih mbĭt hŏng ñu amâo mâo sa čô srăng ăt dôk ôh.
Tơdah ñu kdŭn dôk hlăm sa boh ƀuôn, snăn jih jang phung Israel srăng djă ba klei kuĭ kơ ƀuôn anăn, leh anăn drei srăng ktŭng ƀuôn anăn mŭt hlăm tlung, wăt sa klŏ boh tâo điêt amâo srăng lŏ dôk tinăn ôh.”
Y-Apsalôm leh anăn jih jang phung kahan Israel lač, “Klei Y-Husai mnuih Arkit kčĕ jing jăk hĭn kơ klei Y-Ahitôpel kčĕ.” Kyuadah Yêhôwa čuăn bi luč klei Y-Ahitôpel kčĕ jăk, čiăng kơ Yêhôwa dưi bi truh klei jhat kơ Y-Apsalôm.
Leh anăn Y-Husai lač kơ Y-Sadôk leh anăn kơ Y-Abiathar phung khua ngă yang, “Msĕ snăn Y-Ahitôpel kčĕ kơ Y-Apsalôm leh anăn kơ phung khua mduôn phung Israel; leh anăn msĕ snei kâo kčĕ leh.
Snăn ară anei tiŏ nao mnuih mtam leh anăn hưn kơ Y-Đawit, ‘Đăm đăm mlam anei ti anôk găn kdrăn tač ôh, ƀiădah sĭt nik găn đuĕ bĕ; huĭdah arăng hmao mtao leh anăn jih jang phung ƀuôn sang mbĭt hŏng ñu.’ ”
Y-Jônathan leh anăn Y-Ahimas dôk guôn ti akŏ êa Ên-Rôgel. Sa čô dĭng buăl mniê khăng nao hưn kơ diñu, leh anăn diñu nao hưn kơ Mtao Đawit, kyuadah amâo dưi brei arăng ƀuh diñu mŭt ƀuôn ôh.
Ƀiădah sa čô hđeh êdam ƀuh diñu, leh anăn hưn kơ Y-Apsalôm. Snăn jih diñu dua đuĕ djăl, leh anăn truh kơ sang sa čô êkei ti ƀuôn Bahurim, gơ̆ mâo sa kbăng êa hlăm wăl sang gơ̆; leh anăn diñu trŭn mŭt hlăm anăn.
Leh anăn mniê sang anăn mă dŏ guôm leh anăn găm hĕ mbah kbăng êa anăn, leh anăn pruê ƀraih ti dlông anăn. Snăn arăng amâo thâo ôh kơ klei anăn.
Tơdah phung dĭng buăl Y-Apsalôm truh kơ mniê ti sang, diñu lač, “Ti Y-Ahimas leh anăn Y-Jônathan?” Mniê anăn lač kơ diñu, “Digơ̆ găn êa hnoh leh.” Tơdah diñu duah leh anăn amâo dưi ƀuh digơ̆ ôh, diñu lŏ wĭt kơ ƀuôn Yêrusalem.
Leh diñu đuĕ nao, digơ̆ kbiă mơ̆ng kbăng êa leh anăn nao hưn kơ Mtao Đawit. Digơ̆ lač kơ Y-Đawit, “Kgŭ bĕ leh anăn găn bi djăl êa hnoh, kyuadah msĕ snăn klei Y-Ahitôpel kčĕ leh klei ngă kơ ih.”
Hlăk anăn Y-Đawit kgŭ leh anăn jih jang phung ƀuôn sang mbĭt hŏng ñu găn êa krông Yurdan. Ti aguah mngač amâo mâo sa čô ăt dôk amâo mâo găn êa krông Yurdan ôh.
Tơdah Y-Ahitôpel ƀuh kơ klei ñu kčĕ arăng amâo tui hlue ôh, ñu să ưn aseh dliê ñu leh anăn nao kơ sang ñu hlăm ƀuôn ñu pô. Leh ñu bi ruê̆ bruă hŏng pưk sang ñu, ñu ruôt kkuê ñu pô. Ñu djiê leh anăn arăng dơr ñu hlăm msat ama ñu.
Hlăk anăn Y-Đawit truh ti ƀuôn Mahanaim. Leh anăn Y-Apsalôm găn êa krông Yurdan mbĭt hŏng jih jang kahan Israel.
Y-Apsalôm mdưm Y-Amasa jing khua kơ phung kahan hrô Y-Jôap. Y-Amasa jing anak êkei kơ sa čô bi anăn Y-Itra mnuih Ismael, pô dôk ung mô̆ leh hŏng H'Abigêl anak mniê Y-Nahas, amai Y-Sêruia, amĭ Y-Jôap.
Phung Israel leh anăn Y-Apsalôm jưh hlăm čar Galaat.
Tơdah Y-Đawit truh ti ƀuôn Mahanaim, Y-Sôbi anak êkei Y-Nahas mơ̆ng ƀuôn Raba phung Amôn leh anăn Y-Makir anak êkei Y-Amiêl mơ̆ng ƀuôn Lô-Dêbar leh anăn Y-Barsilai mnuih Galaat mơ̆ng ƀuôn Rôgêlim,
djă ba jhưng pĭt, hmăm, êlŭ jam, mdiê ƀlê, mdiê ôrgơ, kpŭng ƀhĭ, mdiê đeh, êtak, leh anăn êbai,
êa hnuê, êa ksâo êmô klŏ, lu biăp, leh anăn ƀêñ êa ksâo êmô kơ Y-Đawit leh anăn kơ phung ƀuôn sang mbĭt hŏng ñu ƀơ̆ng huă. Kyuadah diñu lač, “Phung kahan êpa, êmăn, leh anăn mhao hlăm kdrăn tač.”
Y-Đawit yap phung kahan mbĭt hŏng ñu, leh anăn mdưm khua kơ sa êbâo čô leh anăn khua kơ sa êtuh čô.
Y-Đawit tiŏ nao phung kahan, sa kdrêč hlăm tlâo Y-Jôap atăt gai, sa kdrêč hlăm tlâo Y-Abisai anak êkei Y-Sêruia adei Y-Jôap atăt gai, leh anăn sa kdrêč hlăm tlâo Y-Itai êkei Hitit atăt gai. Leh anăn mtao lač kơ phung kahan, “Kâo pô msĕ mơh srăng nao mbĭt hŏng diih.”
Ƀiădah phung kahan lač, “Ih amâo srăng nao ôh, kyuadah tơdah hmei đuĕ, diñu amâo srăng uêñ kơ hmei ôh. Tơdah sa mkrah phung hmei djiê, diñu amâo srăng uêñ kơ hmei ôh; ƀiădah ih jing năng kơ pluh êbâo čô phung hmei. Snăn jăk hĭn ih tiŏ hriê phung đru hmei mơ̆ng ƀuôn.”
Mtao lač kơ diñu, “Kâo srăng ngă ya diih mĭn jăk hĭn.” Snăn mtao dôk dơ̆ng ti djiêu ƀăng jang êjai jih jang phung kahan êbat kbiă nao hŏng phung êtuh čô leh anăn phung êbâo čô.
Mtao mtă kơ Y-Jôap, kơ Y-Abisai, leh anăn kơ Y-Itai, “Kyua kâo, brei diih ngă hŏng klei êdu kơ êkei hlăk ai Y-Apsalôm.” Jih jang phung kahan hmư̆ tơdah mtao mtă kơ jih jang phung khua kahan klei ngă kơ Y-Apsalôm.
Snăn phung kahan kbiă nao hlăm hma bi blah hŏng phung Israel; leh anăn diñu bi blah hlăm kmrơ̆ng Êphraim.
Phung dĭng buăl Y-Đawit dưi hŏng phung kahan Israel; leh anăn hruê anăn mâo klei bi mdjiê lu snăk, dua pluh êbâo čô.
Klei bi blah guôm kluôm čar anăn, leh anăn hruê anăn kmrơ̆ng bi mdjiê mnuih lu hĭn kơ đao gưm.
Y-Apsalôm bi tuôm hĕ hŏng phung dĭng buăl Y-Đawit. Y-Apsalôm đĭ aseh dliê ñu, leh anăn aseh dliê ñu nao ti gŭ anôk adhan kyâo kpal. Leh anăn boh kŏ ñu đuôm hĕ kjăp hlăm ana kyâo, leh anăn ñu dôk đuôm yuôl plah wah adiê hŏng lăn êjai aseh dliê ñu đuĕ nao.
Mâo sa čô mnuih ƀuh klei anăn leh anăn hưn kơ Y-Jôap, “Nĕ anei, kâo ƀuh Y-Apsalôm yuôl leh ti ana kyâo.”
Y-Jôap lač kơ pô hưn kơ ñu anăn, “Ya ih lač, ih ƀuh ñu hĕ! Snăn si ngă ih amâo koh ñu bi lĕ ti lăn? Tơdah ih ngă leh snăn kâo srăng brei kơ ih pluh klŏ prăk leh anăn sa pŏk hdrăng kơiêng.”
Ƀiădah êkei anăn lač kơ Y-Jôap, “Wăt tơdah ih brei kơ kngan kâo sa êbâo klŏ prăk dưn, kâo amâo yơr kngan kâo ngă kơ anak êkei mtao ôh. Kyuadah hmei hmư̆ leh klei mtao mtă kơ ih, kơ Y-Abisai, leh anăn kơ Y-Itai, ‘Kyua kâo, mgang klei hdĭp êkei hlăk ai Y-Apsalôm.’
Bi tơdah kâo ngă hĕ kơ klei hdĭp ñu, (leh anăn amâo mâo sa mnơ̆ng hgăm kơ mtao ôh), snăn ih pô srăng bi kdơ̆ng hŏng kâo.”
Y-Jôap lač, “Kâo amâo srăng bi luč mmông ôh msĕ snei mbĭt hŏng ih.” Leh anăn ñu mă tlâo ƀĕ kju, leh anăn tlŏ hlăm tiê boh Y-Apsalôm êjai gơ̆ ăt dôk hdĭp ti ana kyâo.
Leh anăn pluh čô êkei hlăk ai djă mnơ̆ng Y-Jôap bi blah dôk jŭm Y-Apsalôm leh anăn koh bi mdjiê gơ̆.
Leh anăn Y-Jôap ayŭ ki, leh anăn phung kahan wĭt mơ̆ng klei tiŏ phung Israel; kyuadah Y-Jôap kơ̆ng diñu.
Diñu mă Y-Apsalôm leh anăn hwiê hĕ ñu hlăm ƀăng êlam hlăm kmrơ̆ng, leh anăn mkăm ti dlông ñu lu boh tâo. Leh anăn jih jang phung Israel, grăp čô đuĕ kơ sang ñu pô.
Êjai ñu ăt dôk hdĭp, Y-Apsalôm mdơ̆ng kơ ñu pô gơ̆ng kŭt hlăm Tlung Mtao, kyuadah ñu lač, “Kâo amâo mâo sa čô anak êkei ôh pioh bi hdơr kơ anăn kâo.” Ñu pia gơ̆ng kŭt anăn tui si anăn ñu pô, leh anăn arăng pia dŏ anăn gơ̆ng kŭt bi hdơr kơ Y-Apsalôm truh kơ hruê anei.
Y-Ahimas anak êkei Y-Sadôk lač, “Brei kâo êran hưn kơ mtao klei Yêhôwa bi mtlaih leh ñu mơ̆ng klei dưi phung roh ñu.”
Y-Jôap lač kơ ñu, “Ih amâo srăng ba klei mrâo mrang jăk hruê anei ôh; ih dưi ba klei mrâo mrang jăk ti hruê mkăn. Ƀiădah hruê anei ih amâo srăng ba klei mrâo mrang ôh, kyuadah anak êkei mtao djiê leh.”
Leh anăn Y-Jôap lač kơ êkei Kus, “Nao hưn bĕ kơ mtao ya ih ƀuh leh.” Êkei Kus kkui kkuh ti anăp Y-Jôap leh anăn êran.
Hlăk anăn Y-Ahimas anak êkei Y-Sadôk lŏ lač kơ Y-Jôap, “Mơ̆ng ai ya klei truh, brei kâo êran msĕ mơh tui hlue êkei Kus.” Y-Jôap lač, “Ya ih čiăng êran, Ơ dam, kyuadah ih amâo srăng mâo klei mưn ôh kyua klei mrâo mrang anăn?”
Ñu lač, “Mơ̆ng ai ya klei truh, kâo srăng êran mơh.” Snăn Y-Jôap lač kơ gơ̆, “Êran bĕ.” Snăn Y-Ahimas êran ktuê êlan lăn dap, leh anăn ñu blă êkei Kus.
Y-Đawit dôk gŭ plah wah dua ƀăng jang, leh anăn pô gak đĭ ti dlông čuôr ƀăng jang giăm mnư̆, leh anăn tơdah ñu angưi ală dlăng, ñu ƀuh sa čô êran hjăn.
Pô gak iêu kraih leh anăn lač kơ mtao. Mtao lač, “Tơdah hjăn ñu, ñu hriê hưn klei mrâo mrang yơh.” Leh anăn mnuih anăn truh giăm djăl.
Pô gak lŏ ƀuh sa čô mnuih mkăn êran; leh anăn pô gak iêu phung dôk ti ƀăng jang leh anăn lač, “Dlăng bĕ, lŏ mâo sa čô mkăn êran hjăn!” Mtao lač, “Pô anăn msĕ mơh ba klei mrâo mrang.”
Pô gak lač, “Kâo mĭn klei pô êlâo anăn êran jing msĕ si Y-Ahimas anak êkei Y-Sadôk êran.” Mtao lač, “Ñu jing sa čô mnuih jăk, leh anăn ñu hriê ba klei mrâo mrang jăk.”
Hlăk anăn Y-Ahimas ur kraih kơ mtao, “Jih jang klei jing jăk.” Leh anăn ñu kkui ti anăp mtao ƀô̆ ñu phă lăn leh anăn lač, “Mpŭ mni kơ Yêhôwa Aê Diê ih, pô jao leh phung mnuih yơr kngan bi kdơ̆ng hŏng khua kâo mtao.”
Mtao lač, “Si ngă jăk mơ̆ hŏng êkei êdam Y-Apsalôm?” Y-Ahimas lŏ wĭt lač, “Tơdah Y-Jôap tiŏ nao dĭng buăl ih, kâo ƀuh arăng ngă klei hao hao snăk, ƀiădah kâo amâo thâo ôh ya klei anăn jing.”
Mtao lač “Weh dôk dơ̆ng tinei.” Snăn gơ̆ weh leh anăn dôk hĕ.
Nĕ anei êkei Kus truh leh anăn lač, “Klei mrâo mrang jăk kơ khua kâo mtao! Kyuadah Yêhôwa bi mtlaih leh ih hruê anei mơ̆ng klei dưi jih jang phung kgŭ bi kdơ̆ng hŏng ih.”
Mtao lač kơ êkei Kus, “Si ngă, jăk mơ̆ hŏng êkei êdam Y-Apsalôm?” Êkei Kus lŏ wĭt lač, “Brei phung roh hŏng khua kâo mtao leh anăn jih jang phung kgŭ bi kdơ̆ng hŏng ih čiăng ngă jhat jing msĕ si êkei êdam anăn.”
Leh anăn mtao kdjăt ai tiê snăk, leh anăn đĭ hlăm adŭ ti dlông ƀăng jang leh anăn hia. Êjai ñu êbat ñu lač, “Ơ anak êkei kâo Y-Apsalôm, anak êkei kâo, anak êkei kâo Y-Apsalôm! Jăk hĭn kâo djiê leh hrô ih, Ơ Y-Apsalôm anak êkei kâo, anak êkei kâo!”
Arăng hưn kơ Y-Jôap, “Nĕ anei mtao hia leh anăn kơŭ kyăm kyua Y-Apsalôm.”
Snăn klei dưi hruê anăn mbliư̆ jing klei kơŭ kyăm kơ jih jang phung ƀuôn sang; kyuadah phung ƀuôn sang hmư̆ hruê anăn, “Mtao ênguôt hnĭng kơ anak êkei ñu.”
Leh anăn phung ƀuôn sang tlĕ mŭt hruê anăn hlăm ƀuôn msĕ si phung mnuih tlĕ mŭt kyua klei hêñ đuĕ mơ̆ng klei bi blah.
Mtao guôm ƀô̆ mta ñu leh anăn mtao ur kraih ktang, “Ơ anak êkei kâo Y-Apsalôm, Ơ Y-Apsalôm anak êkei kâo, anak êkei kâo!”
Leh anăn Y-Jôap mŭt hlăm sang mtao leh anăn lač, “Hruê anei ih guôm leh hŏng klei hêñ ƀô̆ mta jih jang phung dĭng buăl ih, phung bi mtlaih leh hruê anei klei hdĭp ih, klei hdĭp phung anak êkei ih, leh anăn phung anak mniê ih, klei hdĭp phung mô̆ ih, leh anăn phung mô̆ hjŭng ih,
kyuadah ih khăp kơ phung bi êmut kơ ih leh anăn bi êmut kơ phung khăp kơ ih. Kyuadah ih bi êdah klă leh hruê anei phung khua kahan leh anăn phung dĭng buăl ih amâo jing yuôm kơ ih ôh; kyuadah hruê anei kâo ƀuh tơdah Y-Apsalôm ăt dôk hdĭp leh anăn jih jang hmei djiê hĕ hruê anei, snăn hĕ ih mơak.
Kyuanăn ară anei kgŭ bĕ, kbiă nao blŭ hŏng klei jăk kơ phung dĭng buăl ih; kyuadah kâo kat asei hŏng Yêhôwa, tơdah ih amâo nao ôh, amâo mâo ôh sa čô mnuih srăng dôk mbĭt hŏng ih mlam anei; leh anăn klei anăn srăng jing jhat hĭn kơ ih hŏng jih klei jhat truh leh kơ ih mơ̆ng ênuk ih hlăk ai tơl ară anei.”
Snăn mtao kgŭ leh anăn dôk gŭ ti ƀăng jang. Arăng hưn kơ jih jang phung ƀuôn sang, “Nĕ anei mtao dôk gŭ ti ƀăng jang;” leh anăn jih jang phung ƀuôn sang hriê ti anăp mtao. Phung Israel mkăn đuĕ leh grăp čô kơ sang ñu pô.
Leh anăn jih jang phung ƀuôn sang mâo klei bi tăng hlăm jih jang găp djuê Israel, lač, “Mtao bi mtlaih leh drei mơ̆ng kngan phung roh drei, leh anăn bi mtlaih leh drei mơ̆ng kngan phung Philistin; ƀiădah ară anei ñu đuĕ leh mơ̆ng čar ti anăp Y-Apsalôm.
Ƀiădah Y-Apsalôm pô drei trôč leh êa ƀâo mngưi brei jing khua drei djiê leh hlăm klei bi blah. Kyuanăn ară anei, si ngă diih amâo blŭ ôh sa klei čiăng atăt ba mtao lŏ wĭt?”
Mtao Đawit mơĭt klei hưn anei kơ Y-Sadôk leh anăn Y-Abiathar phung khua ngă yang, “Lač bĕ kơ phung khua mduôn Yuđa, ‘Si ngă diih jing phung hnui hĭn atăt ba mtao wĭt kơ sang ñu pô, tơdah klei blŭ mơ̆ng jih jang phung Israel truh leh kơ mtao?
Diih jing phung găp djuê kâo, diih jing klang kâo leh anăn kđeh kâo, snăn si ngă diih jing phung hnui hĭn atăt ba mtao wĭt?’
Leh anăn lač bĕ kơ Y-Amasa, ‘Amâo djŏ hĕ ih jing klang kâo leh anăn kđeh kâo? Brei Aê Diê ngă msĕ snăn kơ kâo wăt êbeh hĭn mơh tơdah ih amâo jing khua kahan kâo mơ̆ng anei kơ anăp hrô Y-Jôap.’ ”
Leh anăn ñu mă ai tiê jih jang phung Yuđa msĕ si ai tiê sa čô; snăn diñu mơĭt asăp blŭ kơ mtao, “Lŏ wĭt bĕ, ih wăt jih jang phung dĭng buăl ih.”
Snăn mtao lŏ wĭt truh ti êa krông Yurdan; leh anăn phung Yuđa nao kơ ƀuôn Gilgal čiăng drông mtao leh anăn atăt mtao găn êa krông Yurdan.
Y-Simei, anak êkei Y-Gêra, êkei Benjamin mơ̆ng ƀuôn Bahurim ruăt trŭn mbĭt hŏng phung Yuđa čiăng drông Mtao Đawit.
Leh anăn mâo sa êbâo čô kahan phung Benjamin mbĭt hŏng ñu. Y-Siba dĭng buăl hlăm sang Y-Sôl mbĭt hŏng pluh êma čô anak êkei ñu leh anăn dua pluh čô dĭng buăl ruăt trŭn nao kơ êa krông Yurdan êlâo kơ mtao.
Diñu găn anôk găn êa čiăng atăt ba phung hlăm sang mtao găn êa, leh anăn kăp ngă klei ñu čiăng. Y-Simei anak êkei Y-Gêra buôn ti lăn ti anăp mtao hlăk mtao dơ̆ng găn êa krông Yurdan
leh anăn lač kơ mtao, “Đăm brei khua kâo yap kâo jing soh amâodah hdơr klei dĭng buăl ih ngă soh leh ti hruê khua kâo mtao kbiă mơ̆ng ƀuôn Yêrusalem. Đăm brei mtao hdơr pioh klei anăn ôh.
Kyuadah dĭng buăl ih thâo kâo ngă soh leh. Kyuanăn, nĕ anei kâo truh hruê anei jing pô êlâo hĭn hlăm jih jang sang Yôsep čiăng trŭn hriê drông khua kâo mtao.”
Y-Abisai anak êkei Y-Sêruia lŏ wĭt lač, “Amâo djŏ hĕ arăng srăng bi mdjiê hĕ Y-Simei kyuadah ñu tăm pah leh kơ pô Yêhôwa trôč êa ƀâo mngưi?”
Ƀiădah Y-Đawit lač, “Ya klei kâo mâo hŏng diih, Ơ phung anak êkei Y-Sêruia tơl diih jing hĕ hruê anei msĕ si phung roh hŏng kâo? Arăng srăng bi mdjiê mơ̆ hruê anei sa čô hlăm phung Israel? Kyuadah kâo amâo thâo hĕ hruê anei kâo jing mtao kơ phung Israel?”
Mtao lač kơ Y-Simei, “Ih amâo srăng djiê ôh.” Leh anăn mtao kat asei hŏng ñu.
Y-Mêphibôset, čô Y-Sôl trŭn hriê bi tuôm hŏng mtao. Ñu amâo tuôm hruôm jơ̆ng ñu ôh, kăn kăp mlâo kang ñu rei, kăn boh čhum ao ñu rei dơ̆ng mơ̆ng hruê mtao đuĕ nao tơl hruê ñu lŏ wĭt hŏng klei êđăp ênang.
Leh anăn tơdah ñu hriê mơ̆ng ƀuôn Yêrusalem čiăng drông mtao, mtao lač kơ ñu, “Si ngă ih amâo nao mbĭt hŏng kâo ôh, Ơ Y-Mêphibôset?”
Ñu lŏ wĭt lač, “Ơ mtao khua kâo, dĭng buăl kâo mplư kâo, kyuadah dĭng buăl ih lač kơ ñu, ‘Să ưn aseh dliê kơ kâo, čiăng kơ kâo dưi đĭ gơ̆ leh anăn nao mbĭt hŏng mtao.’ Kyuadah dĭng buăl ih jing êwiên.
Ñu luar klei hŏng dĭng buăl ih kơ khua kâo mtao. Ƀiădah khua kâo mtao jing msĕ si dĭng buăl jăk Aê Diê; snăn ngă bĕ ya klei ih mĭn jăk.
Kyuadah jih jang sang ama kâo jing leh knŏng phung mnuih pioh kơ klei djiê ti anăp khua kâo mtao; ƀiădah ih mdưm dĭng buăl ih mbĭt hŏng phung huă ƀơ̆ng ti jhưng huă ih. Snăn ya klei dưi mkăn kâo lŏ mâo čiăng akâo kơ mtao?”
Leh anăn mtao lač kơ ñu, “Ya yuôm lŏ blŭ kơ klei ih? Kâo čuăn leh; ih leh anăn Y-Siba srăng bi mbha lăn.”
Y-Mêphibôset lač kơ mtao, “Ơ, brei ñu mă jih, kyuadah khua kâo mtao wĭt kơ sang ñu hŏng klei êđăp ênang.”
Y-Barsilai êkei Galaat trŭn hriê mơ̆ng ƀuôn Rôgêlim; leh anăn ñu hlŏng nao mbĭt hŏng mtao čiăng đru gơ̆ găn êa krông Yurdan.
Y-Barsilai jing êkei mduôn snăk leh, mâo sa păn pluh thŭn. Ñu brei leh mnơ̆ng ƀơ̆ng huă kơ mtao êjai gơ̆ dôk ti ƀuôn Mahanaim; kyuadah ñu jing sa čô mdrŏng snăk.
Mtao lač kơ Y-Barsilai, “Găn nao bĕ mbĭt hŏng kâo, leh anăn kâo srăng čiêm rông ih mbĭt hŏng kâo ti ƀuôn Yêrusalem.”
Ƀiădah Y-Barsilai lač kơ mtao, “Dŭm thŭn kâo ăt srăng lŏ dôk hdĭp tơl kâo nao mbĭt hŏng mtao kơ ƀuôn Yêrusalem?
Hruê anei kâo mâo leh sa păn pluh thŭn. Dưi mơ̆ kâo thâo săng klei mơak hŏng klei amâo mơak? Dưi mơ̆ dĭng buăl ih djiêl mnơ̆ng ñu ƀơ̆ng amâodah mnơ̆ng ñu mnăm? Dưi mơ̆ kâo ăt lŏ hmư̆ asăp phung êkei mmuñ leh anăn phung mniê mmuñ? Snăn ya yuôm dĭng buăl ih jing sa mnơ̆ng lŏ thiăm klei ktrŏ kơ khua kâo mtao?
Dĭng buăl ih srăng găn êa krông Yurdan, nao knŏng kbưi ƀiă mbĭt hŏng mtao. Si ngă mtao mưn kâo hŏng klei mưn msĕ snăn?
Kâo akâo kơ ih, brei dĭng buăl ih lŏ wĭt, čiăng kơ kâo dưi djiê hlăm ƀuôn kâo pô, giăm msat ama kâo leh anăn amĭ kâo. Ƀiădah nĕ tinei dĭng buăl ih Y-Čhimham; brei ñu găn nao mbĭt hŏng khua kâo mtao, leh anăn ngă bĕ kơ ñu tui si ih mĭn jăk.”
Mtao lŏ wĭt lač, “Y-Čhimham srăng găn nao mbĭt hŏng kâo, leh anăn kâo srăng ngă kơ ñu tui si ih mĭn jăk; leh anăn jih klei ih akâo kơ kâo, kâo srăng brei kơ ih.”
Leh anăn jih jang phung ƀuôn sang găn êa krông Yurdan, leh anăn mtao găn mơh. Mtao čŭm Y-Barsilai leh anăn hơêč hmưi kơ gơ̆, leh anăn gơ̆ lŏ wĭt kơ sang gơ̆ pô.
Mtao hlŏng nao kơ ƀuôn Gilgal, leh anăn Y-Čhimham nao mbĭt hŏng ñu. Jih jang phung ƀuôn sang Yuđa leh anăn msĕ mơh sa mkrah phung ƀuôn sang Israel tui atăt mtao.
Leh anăn jih jang phung Israel hriê kơ mtao leh anăn lač, “Si ngă phung ayŏng adei hmei phung kahan Yuđa tlĕ mă hĕ ih, leh anăn atăt ba mtao leh anăn phung hlăm sang ñu găn êa krông Yurdan, leh anăn jih jang kahan Y-Đawit mbĭt hŏng ñu?”
Jih jang phung Yuđa lŏ wĭt lač kơ phung Israel, “Kyuadah mtao jing găp djuê giăm hŏng hmei. Snăn si ngă diih ngêñ kyua klei anei lĕ? Hmei tuôm ƀơ̆ng mơ̆ sa mta mnơ̆ng hŏng klei mtao bi liê? Amâodah ñu tuôm brei hơăi mơ̆ mnơ̆ng kơ hmei?”
Phung Israel lŏ wĭt lač kơ phung Yuđa, “Hmei mâo pluh găp djuê pioh kơ mtao, snăn hŏng Y-Đawit hmei mâo klei găl hĭn kơ diih. Snăn si ngă diih bi êmut kơ hmei? Amâo djŏ hĕ hmei jing phung êlâo hĭn čiăng blŭ kơ klei ba wĭt mtao drei?” Ƀiădah klei phung Yuđa blŭ jing ktang hĭn kơ klei phung Israel blŭ.
Leh klei anăn Y-Đawit êmuh kơ Yêhôwa, “Kâo srăng đĭ nao mơ̆ kơ sa hlăm lu boh ƀuôn phung Yuđa?” Yêhôwa lač kơ ñu, “Đĭ nao bĕ.” Y-Đawit lač, “Kơ hlei ƀuôn kâo srăng nao?” Leh anăn Ñu lač, “Kơ ƀuôn Hêbron.”
Snăn Y-Đawit đĭ nao tinăn, leh anăn wăt dua čô mô̆ ñu mơh, H'Ahinôam mơ̆ng ƀuôn Jesrêel, leh anăn H'Abigêl mô̆ ayang Y-Nabal mơ̆ng čư̆ Karmel.
Y-Đawit atăt mbĭt hŏng ñu jih phung kahan ñu, grăp čô mbĭt hŏng phung hlăm sang gơ̆. Leh anăn diñu dôk hlăm đa đa ƀuôn điêt giăm hŏng ƀuôn Hêbron.
Leh anăn phung êkei Yuđa hriê leh anăn tinăn yơh diñu trôč êa ƀâo mngưi kơ Y-Đawit jing mtao kơ sang Yuđa. Tơdah diñu hưn kơ Y-Đawit, “Phung êkei ƀuôn Jabes-Galaat yơh dơr leh Y-Sôl,”
Y-Đawit tiŏ nao phung hưn kơ phung êkei ƀuôn Jabes-Galaat leh anăn lač kơ digơ̆, “Akâo kơ Yêhôwa brei klei jăk jĭn kơ diih, kyuadah diih bi êdah leh klei ngă jăk anăn kơ khua diih Y-Sôl, leh anăn dơr gơ̆ leh.
Ară anei akâo kơ Yêhôwa bi êdah klei jăk leh anăn klei sĭt suôr kơ diih! Leh anăn kâo srăng ngă jăk kơ diih kyuadah diih ngă leh klei anăn.
Snăn ară anei brei kngan diih jing ktang leh anăn jhŏng; kyuadah Y-Sôl khua diih djiê leh, leh anăn sang Yuđa trôč êa ƀâo mngưi ti kâo brei jing mtao kơ diñu.”
Y-Apner anak êkei Y-Ner, khua kơ phung kahan Y-Sôl, mă leh Y-Isbôset, anak êkei Y-Sôl, leh anăn atăt ba gơ̆ kơ ƀuôn Mahanaim;
leh anăn mdơ̆ng gơ̆ jing mtao kơ phung Galaat, kơ phung Asurit, kơ phung Jesrêel, kơ phung Êphraim, kơ phung Benjamin, leh anăn kơ jih phung Israel.
Y-Isbôset anak êkei Y-Sôl mâo pă pluh thŭn tơdah ñu dơ̆ng kiă kriê phung Israel, leh anăn ñu kiă kriê êjai dua thŭn. Ƀiădah phung Yuđa tui hlue Y-Đawit.
Leh anăn ênuk Y-Đawit jing mtao ti ƀuôn Hêbron kơ sang Yuđa mâo kjuh thŭn năm mlan.
Y-Apner anak êkei Y-Ner leh anăn phung dĭng buăl Y-Isbôset, anak êkei Y-Sôl, kbiă mơ̆ng ƀuôn Mahanaim nao kơ ƀuôn Gabaôn.
Y-Jôap anak êkei Y-Sêruia leh anăn phung dĭng buăl Y-Đawit kbiă nao bi tuôm hŏng diñu ti êa ênao Gabaôn. Diñu dôk gŭ, sa phung tĭng nah anei hang êa ênao, phung mkăn tĭng nah dih.
Y-Apner lač kơ Y-Jôap, “Brei phung êkei hlăk ai kgŭ leh anăn bi lông ti anăp drei.” Y-Jôap lač, “Brei diñu kgŭ.”
Snăn digơ̆ kgŭ leh anăn găn tui si ênoh yap, pluh dua čô tĭng kơ phung Benjamin leh anăn Y-Isbôset anak êkei Y-Sôl, leh anăn pluh dua čô mơ̆ng phung dĭng buăl Y-Đawit.
Grăp čô djă mnuih roh ñu ti boh kŏ leh anăn tlŏ đao gưm ñu ti djiêu mnuih roh ñu; snăn diñu lĕ êbuh mđrăm mbĭt. Kyuanăn arăng pia anôk anăn Hêlkat-Hasurim, anôk anăn hlăm ƀuôn Gabaôn.
Klei bi blah hruê anăn jing ktang snăk. Y-Apner leh anăn phung kahan Israel luč ti anăp phung dĭng buăl Y-Đawit.
Tlâo čô anak êkei Y-Sêruia, Y-Jôap, Y-Abisai, leh anăn Y-Asahel dôk tinăn. Y-Asahel mâo jơ̆ng hdjul msĕ si ktŏng hlăm dliê.
Y-Asahel tiŏ Y-Apner, leh anăn êjai ñu tiŏ Y-Apner ñu amâo weh tĭng hnuă amâodah tĭng điâo ôh.
Y-Apner wir dlăng ti tluôn leh anăn lač, “Ih hĕ, Ơ Y-Asahel?” Leh anăn gơ̆ lŏ wĭt lač, “Kâo yơh.”
Y-Apner lač kơ ñu, “Weh bĕ phă hnuă ih amâodah phă điâo ih, leh anăn djă kơ̆ng sa čô hlăm phung êkei hlăk ai anăn, leh anăn mă dŏ ñu.” Ƀiădah Y-Asahel amâo weh ôh mơ̆ng êlan tiŏ ñu.
Y-Apner lŏ lač kơ Y-Asahel, “Weh bĕ mơ̆ng êlan tiŏ kâo, kyuadah ya yuôm kâo srăng koh ih ti lăn lĕ? Leh anăn si kâo dưi kngưr ƀô̆ mta kâo kơ ayŏng ih Y-Jôap lĕ?”
Ƀiădah gơ̆ hngah amâo weh ôh. Kyuanăn Y-Apner tlŏ ñu ti tian hŏng êdŭk kju tơl kju kbiă hluh nah dih. Gơ̆ lĕ êbuh tinăn leh anăn djiê. Jih jang phung truh ti anôk Y-Ahasel êbuh djiê anăn mjưh dôk dơ̆ng hĕ tinăn.
Ƀiădah Y-Jôap leh anăn Y-Abisai tiŏ Y-Apner; leh anăn êjai yang hruê lĕ diñu truh ti kbuôn Ama dôk ti anăp ƀuôn Gia ti êlan nao kơ kdrăn tač Gabaôn.
Phung Benjamin bi kƀĭn mbĭt ti tluôn Y-Apner jing sa phung, leh anăn diñu dôk dơ̆ng ti čŏng sa kbuôn.
Leh anăn Y-Apner iêu Y-Jôap, “Đao gưm srăng bi mdjiê nanao mơ̆? Ih amâo thâo hĕ klei knhal tuč srăng jing ênguôt? Dŭm boh sui tơl ih srăng mtă kơ phung ƀuôn sang ih lui tiŏ phung ayŏng adei diñu?”
Y-Jôap lač, “Tui si Aê Diê dôk hdĭp, tơdah ih amâo blŭ ôh, sĭt nik phung kahan srăng mdei tiŏ ayŏng adei diñu ti aguah.”
Snăn Y-Jôap ayŭ ki, leh anăn jih jang phung kahan dôk hĕ amâo lŏ tiŏ phung Israel ôh, kăn diñu lŏ bi blah rei.
Y-Apner leh anăn phung kahan ñu êbat jih mlam anăn găn lăn dap. Diñu găn êa krông Yurdan, găn jih Bitrôn tơl diñu truh kơ ƀuôn Mahanaim.
Y-Jôap wĭt mơ̆ng tiŏ Y-Apner; leh anăn tơdah ñu bi kƀĭn leh jih jang phung ƀuôn sang mbĭt, pluh dua păn čô dĭng buăl Y-Đawit mbĭt hŏng Y-Asahel luč leh.
Ƀiădah phung dĭng buăl Y-Đawit bi mdjiê leh mâo tlâo êtuh năm pluh čô phung Benjamin, jing kahan Y-Apner.
Diñu kkung ba Y-Asahel leh anăn dơr gơ̆ hlăm msat ama gơ̆ ti ƀuôn Betlêhem. Y-Jôap leh anăn phung kahan ñu êbat jih mlam, leh anăn yang hruê ƀlĕ tơdah diñu truh ti ƀuôn Hêbron.
Mâo tinăn sa čô mnuih hơăi mang, anăn ñu Y-Sêba, anak êkei Y-Bikri, sa čô Benjamin. Ñu ayŭ ki leh anăn lač, “Drei amâo mâo sa kdrêč hlăm Y-Đawit ôh, drei amâo mâo ngăn dưn ôh hlăm anak êkei Y-Yêsê. Brei grăp čô wĭt kơ sang ñu pô, Ơ phung Israel!”
Snăn jih jang phung Israel kdŭn đuĕ mơ̆ng Y-Đawit leh anăn tui hlue Y-Sêba anak êkei Y-Bikri. Ƀiădah phung Yuđa tui hlue mtao diñu hŏng klei sĭt suôr mơ̆ng êa krông Yurdan truh ti ƀuôn Yêrusalem.
Y-Đawit truh kơ sang ñu ti ƀuôn Yêrusalem; leh anăn mtao mă pluh čô mô̆ hjŭng ñu lui leh brei kiă kriê sang, leh anăn brei digơ̆ dôk hlăm sang mâo kahan kiă, leh anăn thiê brei mnơ̆ng ƀơ̆ng huă kơ digơ̆, ƀiădah amâo lŏ nao dôk hŏng digơ̆ ôh. Snăn arăng krư̆ digơ̆ tơl hruê digơ̆ djiê, dôk hdĭp msĕ si mniê djiê ung.
Mtao lač kơ Y-Amasa, “Iêu bi kƀĭn kơ kâo phung kahan Yuđa hlăm tlâo hruê, leh anăn brei ih pô hriê tinei msĕ mơh.”
Snăn Y-Amasa nao iêu phung Yuđa bi kƀĭn; ƀiădah ñu dôk guôn êgao hruê bi kčah leh kơ ñu.
Y-Đawit lač kơ Y-Abisai, “Y-Sêba anak êkei Y-Bikri srăng ngă jhat kơ drei lu hĭn kơ Y-Apsalôm. Mă bĕ phung dĭng buăl khua ih leh anăn tiŏ ñu, huĭdah ñu mkra kơ ñu pô lu boh ƀuôn mâo kđông kjăp, leh anăn bi rŭng drei.”
Leh anăn phung tui hlue Y-Abisai mâo Y-Jôap leh anăn phung Čhêrêthit leh anăn phung Pêlêthit, leh anăn jih jang phung kahan jhŏng ktang. Diñu kbiă mơ̆ng ƀuôn Yêrusalem tiŏ Y-Sêba anak êkei Y-Bikri.
Tơdah diñu dôk ti ƀuôn prŏng hlăm ƀuôn Gabaôn, Y-Amasa nao bi tuôm hŏng diñu. Y-Jôap hơô leh čhum ao kahan leh anăn hyuă hdrăng kơiêng liêô sa ƀĕ đao gưm mâo hrŭm. Êjai ñu êbat phă anăp đao gưm anăn ksuĕ lĕ mơ̆ng hrŭm.
Y-Jôap lač kơ Y-Amasa, “Jăk asei mlei mơ̆ ih, Ơ adei?” Leh anăn Y-Jôap djă Y-Amasa ti mlâo kang gơ̆ hŏng kngan hnuă ñu čiăng čŭm gơ̆.
Ƀiădah Y-Amasa amâo ƀuh ôh đao gưm Y-Jôap djă. Snăn Y-Jôap tlŏ gơ̆ hŏng đao anăn, leh anăn prôč tiê gơ̆ kbiă lĕ ti lăn, amâo lŏ tlŏ tal dua ôh. Leh anăn gơ̆ djiê. Y-Jôap leh anăn Y-Abisai adei ñu tiŏ Y-Sêba anak êkei Y-Bikri.
Sa čô hlăm phung kahan Y-Jôap dôk dơ̆ng giăm Y-Amasa leh anăn lač, “Hlei pô khăp kơ Y-Jôap, leh anăn hlei pô dôk tĭng kơ Y-Đawit, brei ñu tui hlue Y-Jôap.”
Y-Amasa đih klŭng hlăm êrah ñu pô ti krah êlan. Hlei pô truh giăm ƀuh gơ̆ dôk hĕ. Leh anăn tơdah êkei anăn ƀuh kơ jih jang mnuih dôk hĕ, ñu pŭ hĕ Y-Amasa mơ̆ng êlan, đưm hlăm dliê, leh anăn guôm gơ̆ hŏng sa blah čhiăm.
Tơdah ñu mă leh gơ̆ mơ̆ng êlan, jih jang phung ƀuôn sang êbat tui hlue Y-Jôap čiăng tiŏ Y-Sêba anak êkei Y-Bikri.
Y-Sêba găn jih jang găp djuê phung Israel truh kơ ƀuôn Aƀel hlăm Bet-Maka, leh anăn jih jang phung Bikri bi kƀĭn mbĭt leh anăn tui hlue ñu.
Jih jang phung kahan mbĭt hŏng Y-Jôap truh leh anăn wang ñu hlăm ƀuôn Aƀel hlăm Bet-Maka. Diñu mđĭ lăn truh ti mnư̆ ƀuôn phă hŏng kđông, leh anăn diñu ktut mnư̆ čiăng bi klưh gơ̆.
Hlăk anăn sa čô mniê thâo mĭn iêu mơ̆ng ƀuôn, “Hmư̆ bĕ! Hmư̆ bĕ! Hưn kơ Y-Jôap, ‘Hriê tinei, čiăng kâo dưi blŭ hŏng ih!’ ”
Ñu nao giăm, leh anăn mniê lač, “Ih hĕ jing Y-Jôap?” Ñu lŏ wĭt lač, “Kâo yơh.” Snăn mniê anăn lač kơ ñu, “Hmư̆ bĕ klei dĭng buăl mniê ih blŭ.” Ñu lŏ wĭt lač, “Kâo dôk hmư̆ yơh.”
Leh anăn mniê anăn lač, “Arăng khăng lač hlăm ênuk đưm đă, ‘Knŏng brei ksiêm êmuh kơ ƀuôn Aƀel’, snăn diñu bi leh sa klei.
Kâo jing sa čô hlăm phung êđăp ênang leh anăn sĭt suôr hlăm phung Israel. Ih duah bi rai sa boh ƀuôn jing msĕ si sa čô amĭ hlăm čar Israel. Si ngă ih čiăng bi rai hĕ ngăn dưn Yêhôwa lĕ?”
Y-Jôap lŏ wĭt lač, “Hơăi, kâo amâo tuôm mĭn ngă klei bi rai msĕ snăn ôh!
Klei anăn amâo jing sĭt ôh, ƀiădah sa čô mnuih mơ̆ng čar kngư Êphraim, bi anăn Y-Sêba anak êkei Y-Bikri, yơr kngan ñu leh čiăng ngă kơ Mtao Đawit. Jao hĕ knŏng hjăn ñu, leh anăn kâo srăng kdŭn đuĕ mơ̆ng ƀuôn anei.” Mniê anăn lač kơ Y-Jôap, “Nĕ anei arăng srăng hwiê boh kŏ ñu kơ ih ti dlông mnư̆.”
Snăn mniê anăn nao kơ phung ƀuôn sang hŏng klei thâo mĭn ñu. Diñu khăt kkuê Y-Sêba anak êkei Y-Bikri, leh anăn hwiê boh kŏ ñu kơ Y-Jôap. Snăn Y-Jôap ayŭ ki, leh anăn diñu đuĕ mơ̆ng ƀuôn, grăp čô kơ sang ñu pô. Y-Jôap wĭt kơ mtao ti ƀuôn Yêrusalem.
Y-Jôap jing khua kơ jih phung kahan Israel; leh anăn Y-Bênaya anak êkei Y-Jêhôida jing khua kơ phung Čhêrêthit leh anăn phung Pêlêthit;
leh anăn Y-Adôram jing khua kơ bruă jia; leh anăn Y-Jêhôsaphat anak êkei Y-Ahilut jing pô kăp čih pioh klei truh;
Y-Sêja jing pô čih hră; Y-Sadôk leh anăn Y-Abiathar jing phung khua ngă yang;
leh anăn Y-Ira êkei Jairit msĕ mơh jing khua kơiăng kơ Y-Đawit.
Êjai tlâo thŭn mâo klei ư̆ êpa hlăm ênuk Y-Đawit. Y-Đawit duah ƀô̆ mta Yêhôwa. Leh anăn Yêhôwa lač, “Mâo klei soh tuh êrah ti Y-Sôl leh anăn phung sang ñu yơh, kyuadah ñu bi mdjiê leh phung Gabaôn.”
Snăn mtao iêu phung Gabaôn. Phung Gabaôn amâo jing phung ƀuôn sang Israel ôh, ƀiădah jing sa kdrêč ăt dôk mơ̆ng phung Amôrit. Wăt tơdah phung ƀuôn sang Israel kat asei leh čiăng lui diñu hdĭp, Y-Sôl duah bi mdjiê diñu leh kyua klei ñu hur har kơ phung ƀuôn sang Israel leh anăn phung Yuđa.
Y-Đawit lač kơ phung Gabaôn, “Ya kâo srăng ngă kyua diih? Leh anăn si kâo srăng ngă klei bi doh, čiăng kơ diih dưi hơêč hmưi kơ ngăn dưn Yêhôwa?”
Phung Gabaôn lač kơ ñu, “Amâo djŏ klei hŏng prăk amâodah mah ôh hdơ̆ng hmei hŏng Y-Sôl amâodah hŏng sang ñu; kăn djŏ hmei rei srăng bi mdjiê sa čô hlăm phung Israel.” Leh anăn ñu lač, “Ya diih srăng lač kâo srăng ngă kyua diih.”
Diñu lač kơ mtao, “Êkei bi luč hmei leh anăn mĭn bi rai hmei čiăng kơ hmei amâo mâo anôk ôh hlăm tar ƀar čar Israel,
brei arăng jao kơ hmei kjuh čô êkei ñu, čiăng kơ hmei dưi ruôt diñu ti anăp Yêhôwa ti ƀuôn Gabaôn ti dlông čư̆ Yêhôwa.” Mtao lač, “Kâo srăng jao digơ̆.”
Ƀiădah mtao lui pioh Y-Mêphibôset anak êkei Y-Jônathan čô Y-Sôl kyua klei kat asei hŏng Yêhôwa hdơ̆ng diñu, Y-Đawit hŏng Y-Jônathan anak êkei Y-Sôl.
Mtao mă dua čô anak êkei H'Rispa anak mniê Y-Aiya, phung ñu kkiêng brei kơ Y-Sôl, Y-Armôni leh anăn Y-Mêphibôset; leh anăn êma čô anak êkei H'Mêrap anak mniê Y-Sôl, phung ñu kkiêng brei kơ Y-Adriêl anak êkei Y-Barsilai êkei Mêhôlat.
Leh anăn ñu jao digơ̆ hlăm kngan phung Gabaôn, leh anăn phung anăn ruôt digơ̆ ti dlông čư̆ ti anăp Yêhôwa, leh anăn kjuh čô digơ̆ djiê mđrăm mbĭt. Arăng bi mdjiê digơ̆ hlăm hruê êlâo hĭn hlăm yan puôt, dơ̆ng mphŭn kơ klei puôt wiă mdiê ôrgơ.
Leh anăn H'Rispa anak mniê Y-Aiya mă kdô klŭng, čiăng ngă êyui kơ ñu ti dlông boh tâo, anôk mâo asei mlei djiê, leh anăn ñu dôk tinăn dơ̆ng mơ̆ng mphŭn yan wiă truh ti yan hjan mlan sa păn; êjai hruê ñu amâo brei ôh čĭm lĕ ti asei mlei djiê, êjai mlam ñu mgang asei mlei djiê+ mơ̆ng hlô dliê.
Tơdah arăng hưn kơ Y-Đawit klei H'Rispa anak mniê Y-Aiya mô̆ hjŭng Y-Sôl ngă leh,
Y-Đawit nao mă klang Y-Sôl leh anăn klang Y-Jônathan anak êkei ñu mơ̆ng phung êkei Jabes-Galaat, phung tlĕ mă klang anăn mơ̆ng anôk ti krah ƀuôn Bet-San, anôk phung Philistin ruôt digơ̆ leh, ti hruê phung Philistin bi mdjiê Y-Sôl ti čư̆ Gilbôa.
Ñu mă ba mơ̆ng anăn klang Y-Sôl leh anăn klang Y-Jônathan anak êkei ñu; leh anăn arăng bi kƀĭn klang phung arăng ruôt leh.
Arăng dơr klang Y-Sôl leh anăn anak êkei ñu Y-Jônathan hlăm čar Benjamin ti ƀuôn Sêla, hlăm msat Y-Kis ama gơ̆; leh anăn arăng ngă jih klei mtao mtă leh. Leh klei anăn Aê Diê hmư̆ klei arăng đru wah lač kơ čar.
Phung Philistin lŏ mâo klei bi blah hŏng phung Israel, leh anăn Y-Đawit trŭn nao mbĭt hŏng phung dĭng buăl ñu, bi blah hŏng phung Philistin. Y-Đawit mâo klei êmăn,
leh anăn Y-Isbibênôp, sa čô hlăm phung anak čô phung prŏng dlông mâo kju boh ktrŏ tlâo êtuh sêkel kông, liêô sa ƀĕ đao gưm mrâo mĭn čiăng bi mdjiê Y-Đawit.
Ƀiădah Y-Abisai anak êkei Y-Sêruia hriê dŏng gơ̆, ngă kơ êkei Philistin leh anăn bi mdjiê hĕ ñu. Leh anăn phung kahan Y-Đawit kat asei hŏng ñu lač, “Ih amâo srăng lŏ nao ôh mbĭt hŏng hmei kơ klei bi blah, huĭdah ih bi ram pui mngač phung Israel.”
Leh klei anăn lŏ mâo klei bi blah hŏng phung Philistin ti ƀuôn Gôp. Hlăk anăn Y-Sibêkai êkei Hus bi mdjiê Y-Sap, sa čô hlăm phung anak čô phung prŏng dlông.
Leh anăn lŏ mâo klei bi blah hŏng phung Philistin ti ƀuôn Gôp. Y-Êlhanan anak êkei Y-Jarê-Ôrêgim êkei ƀuôn Betlêhem bi mdjiê Y-Gôliat ƀuôn Gat, grăn kju ñu msĕ si giê kprư̆ mñam kpañ.
Leh anăn lŏ mâo klei bi blah ti ƀuôn Gat, tinăn mâo sa čô mnuih prŏng dlông, ñu mâo năm ƀĕ kđiêng ti grăp kngan ñu, leh anăn ñu mâo năm ƀĕ kđiêng ti grăp jơ̆ng ñu, jih jang jing dua pluh pă ƀĕ kđiêng. Leh anăn ñu msĕ mơh jing anak čô phung prŏng dlông.
Tơdah ñu mưč kơ phung Israel, Y-Jônathan anak êkei Y-Simei ayŏng Y-Đawit bi mdjiê ñu.
Pă čô anăn jing anak čô phung prŏng dlông hlăm ƀuôn Gat. Diñu djiê hŏng kngan Y-Đawit leh anăn hŏng kngan phung dĭng buăl gơ̆.
Y-Đawit blŭ kơ Yêhôwa boh blŭ klei mmuñ anei ti hruê Yêhôwa bi mtlaih ñu mơ̆ng kngan jih jang phung roh ñu, leh anăn mơ̆ng kngan Y-Sôl.
Ñu lač: “Yêhôwa jing boh tâo kâo, kđông kâo, leh anăn pô bi mtlaih kâo,
Aê Diê kâo, boh tâo kâo, hlăm ñu kâo đuĕ dăp, khil kâo, leh anăn ki kơ klei bi mtlaih kâo, kđông kâo, leh anăn anôk kâo đuĕ dăp, pô bi mtlaih kâo; ih bi mtlaih kâo mơ̆ng klei măk ƀai.
Kâo iêu kwưh kơ Yêhôwa, pô năng arăng bi mni, leh anăn kâo tlaih mơ̆ng phung roh kâo.
Kyuadah êa poh yă klei djiê wang kâo, êa êtăng klei luč ngă kơ kâo.
Bră Ƀuôn Phung Djiê kă hruôt kâo, ñuăl klei djiê bi tuôm hŏng kâo.
Hlăm klei knap mñai kâo, kâo iêu kwưh kơ Yêhôwa, kâo iêu kwưh kơ Aê Diê kâo. Mơ̆ng sang yang ñu, ñu hmư̆ leh asăp kâo, leh anăn klei kâo ur krao truh kơ ƀăng knga ñu.
Hlăk anăn lăn ala êyuh leh anăn ktư̆ yơ̆ng; atur adiê ktư̆ yơ̆ng leh anăn mgei, kyuadah ñu ngêñ.
Săp pui đĭ mơ̆ng ƀăng adŭng ñu, leh anăn pui mơ̆ng ƀăng êgei ñu bi rai; hdăng ngur trơ̆ng mơ̆ng ñu.
Ñu mdlưh adiê leh anăn trŭn, mâo klei mmăt kpal ti gŭ jơ̆ng ñu.
Ñu đĭ ti dlông sa čô Čhêrubim leh anăn phiơr; arăng ƀuh ñu ti dlông siap angĭn.
Ñu mjing sang čhiăm jŭm dar ñu hŏng klei mmăt, knam kpal, anôk bi kƀĭn êa.
Mơ̆ng klei kmlăi ti anăp ñu hdăng ngur trơ̆ng.
Yêhôwa blŭ msĕ si grăm đah mơ̆ng adiê, leh anăn Pô Ti Dlông Hĭn blŭ hŏng asăp ñu.
Leh anăn ñu sơ̆ng ƀrăm leh anăn bi bra đuĕ diñu; ñu mơĭt kmlă, leh anăn suôt diñu.
Leh anăn mnuôr êa ksĭ bi êdah leh, tur lăn ala bi êdah leh, tơdah Yêhôwa ƀuah, tơdah mâo ênai bi êwa mơ̆ng ƀăng adŭng ñu.
Mơ̆ng dlông ñu yơr kngan mă kâo, ñu ktŭng kâo mơ̆ng êa prŏng.
Ñu bi mtlaih kâo mơ̆ng pô roh kâo ktang, mơ̆ng phung bi êmut kơ kâo; kyuadah diñu jing ktang đei kơ kâo.
Diñu truh kơ kâo hlăm hruê kâo knap mñai; ƀiădah Yêhôwa jing pô kâo knang.
Ñu atăt kâo kơ anôk êhai; ñu bi mtlaih kâo leh, kyuadah ñu mơak hŏng kâo.
Yêhôwa mưn kâo leh tui si klei kpă ênô kâo; ñu bi wĭt kơ kâo tui si klei êngeh kngan kâo.
Kyuadah kâo tui hlue leh êlan Yêhôwa, leh anăn amâo tuôm đuĕ lui Aê Diê kâo hŏng klei ƀai ôh.
Kyuadah jih jang klei ñu mtă dôk ti anăp kâo, leh anăn kâo amâo tuôm weh mơ̆ng klei bhiăn ñu ôh.
Kâo amâo mâo klei arăng ƀuah ôh ti anăp ñu, leh anăn kâo mkhư̆ kâo pô kơ klei wê.
Kyuanăn Yêhôwa mưn kâo leh tui si klei kpă ênô kâo, tui si klei êngeh kâo ti anăp ală ñu.
Hŏng phung thâo pap ih bi êdah ih pô jing thâo pap, hŏng pô amâo mâo klei arăng ƀuah ôh, ih bi êdah ih pô jing pô arăng amâo mâo klei ƀuah ôh.
Hŏng pô êngeh ih bi êdah ih pô jing êngeh, leh anăn hŏng pô wê ih bi êdah ih pô jing khăng.
Ih bi mtlaih sa phung ƀuôn sang luă gŭ, ƀiădah ală ih dlăng kơ phung krưh čiăng mdlưh diñu.
Sĭt nik, ih jing pui kđen kâo, Ơ Yêhôwa, leh anăn Aê Diê kâo bi mngač klei mmăt kâo.
Sĭt nik hŏng ih kâo dưi bi rai sa phung kahan; leh anăn hŏng Aê Diê kâo, kâo dưi kdăt mnư̆.
Aê Diê anei — êlan ñu jing klă; klei Yêhôwa ƀuăn truh sĭt; ñu jing khil kơ jih jang phung đuĕ dăp hlăm ñu.
Kyuadah hlei jing Aê Diê? hjăn Yêhôwa yơh! Leh anăn hlei jing sa Boh Tâo prŏng? knŏng Aê Diê drei yơh!
Aê Diê anei jing anôk kâo đuĕ dăp kjăp, leh anăn ñu brei êlan kâo jing hơĭt.
Ñu brei jơ̆ng kâo jing msĕ si jơ̆ng hlô rang ana, ñu dưm kâo hŏng klei hơĭt ti dlông čư̆.
Ñu bi hriăm kngan kâo kơ klei bi blah, snăn kơh păl kâo dưi ƀêč sa ƀĕ hna kông.
Ih brei leh kơ kâo khil klei ih bi mtlaih, leh anăn ih đru kâo jing prŏng.
Ih brei leh sa anôk êhai kơ knhuang kâo, leh anăn jơ̆ng kâo amâo ksak ôh.
Kâo tiŏ phung roh kâo leh anăn bi rai leh diñu, leh anăn kâo amâo wĭt ôh tơl kâo bi luč hĕ diñu.
Kâo bi luč leh diñu, kâo tlŏ diñu leh tơl diñu amâo kgŭ ôh. Diñu êbuh leh ti gŭ jơ̆ng kâo.
Kyuadah ih hyuă kâo leh hŏng klei ktang kơ klei bi blah; ih mdlưh leh ti gŭ kâo phung ngă kơ kâo.
Ih brei leh phung roh kâo wir rŏng kơ kâo, phung bi êmut kơ kâo, kâo bi rai diñu leh.
Diñu dlăng, ƀiădah amâo mâo pô bi mtlaih diñu ôh, diñu ur kơ Yêhôwa, ƀiădah gơ̆ amâo lŏ wĭt lač kơ diñu ôh.
Kâo tlê diñu tơl ƀhĭ msĕ si ƀruih lăn, kâo mñir diñu leh anăn juă diñu msĕ si lŭ hlăm êlan.
Ih bi mtlaih leh kâo mơ̆ng klei bi čĭk hŏng phung ƀuôn sang; ih pioh kâo brei jing akŏ kơ phung găp djuê mnuih; phung ƀuôn sang kâo amâo thâo kral ôh mă bruă leh kơ kâo,
phung tue ktư̆ yơ̆ng hriê kơ kâo; tơdah diñu hmư̆ hing kơ kâo, diñu gưt kâo.
Phung tue êdu ai, leh anăn hriê ktư̆ yơ̆ng mơ̆ng anôk kjăp diñu.
Yêhôwa dôk hdĭp; mpŭ mni kơ Boh Tâo kâo, brei Aê Diê kâo mâo klei mpŭ, Boh Tâo klei bi mtlaih kâo.
Aê Diê pô rŭ brei ênua kơ kâo, leh anăn mdlưh phung ƀuôn sang ti gŭ kâo,
pô bi mtlaih kâo mơ̆ng phung roh kâo. Ih mpŭ kâo ti dlông phung bi kdơ̆ng hŏng kâo, ih bi mtlaih leh kâo mơ̆ng phung jhŏng ƀai.
Kyua klei anei, kâo srăng bi mni kơ ih, Ơ Yêhôwa, ti krah phung găp djuê, leh anăn mmuñ bi mni kơ anăn ih.
Ñu brei klei dưi prŏng kơ mtao ñu, leh anăn bi êdah klei khăp sĭt suôr kơ pô ñu trôč leh êa ƀâo mngưi; kơ Y-Đawit, leh anăn kơ phung anak čô gơ̆ nanao hlŏng lar.”
Nĕ anei klei Y-Đawit blŭ knhal tuč: “Klei Y-Đawit anak êkei Y-Yêsê blŭ, klei blŭ mơ̆ng mnuih pô Aê Diê mpŭ leh, pô Aê Diê Y-Yakôp trôč leh êa ƀâo mngưi, pô thâo mmuñ siam hlăm phung Israel.
Mngăt Myang Yêhôwa brei kơ kâo blŭ klei ñu, klei ñu blŭ dôk ti êlah kâo.
Aê Diê phung Israel blŭ leh, Boh Tâo phung Israel lač leh kơ kâo: ‘Tơdah sa čô kiă kriê phung mnuih hŏng klei kpă, kiă kriê hŏng klei huĭ mpŭ kơ Aê Diê,
ñu jing msĕ si klei mngač aguah, msĕ si yang hruê mtrang ti aguah amâo mâo knam ôh, msĕ si êa hjan brei rơ̆k čăt mơ̆ng lăn.’
Sĭt nik amâo djŏ snăn hĕ sang kâo ti anăp Aê Diê? kyuadah ñu ngă leh hŏng kâo sa klei bi mguôp hlŏng lar, mtă leh hlăm jih jang klei leh anăn jing kjăp. Kyuadah amâo djŏ hĕ ñu srăng brei jih klei bi mtlaih kâo leh anăn klei kâo čiăng čăt jing?
Ƀiădah phung amâo mpŭ kơ Aê Diê jing msĕ si êruê arăng hwiê leh; kyuadah arăng amâo dưi mă diñu hŏng kngan ôh.
Ƀiădah pô ruêh diñu hơô ao msei leh anăn djă kju, leh anăn arăng čuh diñu jih hŏng pui ti anôk diñu dôk.”
Anei anăn phung kahan jhŏng ktang Y-Đawit mâo: Y-Jôsep-Basêbet sa čô êkei Tačêmôn, ñu jing khua kơ tlâo čô. Hŏng kju, ñu tlŏ bi mdjiê sa păn êtuh čô hlăm sa bliư̆ bi blah.
Êdei kơ ñu hlăm phung tlâo čô kahan jhŏng ktang mâo Y-Êlêasar anak êkei Y-Dôdô, čô Y-Ahôhi. Ñu dôk mbĭt hŏng Y-Đawit tơdah diñu bi kdơ̆ng hŏng phung Philistin bi kƀĭn ti anăn kơ klei bi blah, leh anăn phung kahan Israel kdŭn đuĕ.
Ñu kgŭ leh anăn bi mdjiê phung Philistin tơl kngan ñu êgah, leh anăn đuôm hŏng đao gưm; hruê anăn Yêhôwa bi truh sa klei dưi prŏng. Leh anăn phung kahan lŏ wĭt tui tluôn ñu, knŏng čiăng plah mă mnơ̆ng mơ̆ng phung djiê leh.
Êdei kơ ñu mâo Y-Sama anak êkei Y-Agê êkei Hararit. Phung Philistin bi kƀĭn mbĭt ti ƀuôn Lêhi, anôk anăn mâo hma bŏ hŏng êbai; leh anăn phung kahan êran đuĕ kơ phung Philistin.
Ƀiădah ñu dôk dơ̆ng ti krah hma anăn leh anăn mgang gơ̆, bi mdjiê phung Philistin. Leh anăn Yêhôwa bi truh sa klei dưi prŏng.
Leh anăn tlâo čô hlăm phung tlâo pluh čô khua trŭn nao kơ Y-Đawit êjai yan puôt wiă ti ƀăng čư̆ Adulam, êjai mâo sa êpul phung Philistin dôk jưh hlăm tlung Rêphaim.
Hlăk anăn Y-Đawit dôk hlăm kđông; leh anăn hlăk anăn kđông phung kahan Philistin dôk ti ƀuôn Betlêhem.
Êjai Y-Đawit mhao snăk ñu lač, “Ơ čiăng snăk mâo sa čô brei kơ kâo êa mnăm mơ̆ng kbăng ti ƀuôn Betlêhem giăm ƀăng jang!”
Snăn tlâo čô jhŏng ktang anăn găn anôk phung Philistin jưh, leh anăn djăt êa mơ̆ng kbăng ti ƀuôn Betlêhem giăm ƀăng jang, leh anăn djă ba kơ Y-Đawit. Ƀiădah ñu amâo mnăm ôh; ñu tuh êa anăn kơ Yêhôwa,
leh anăn lač, “Ơ Yêhôwa, hơăi, kâo amâo tuôm ngă snei ôh. Kâo srăng mnăm mơ̆ êrah phung mnuih nao săn asei mlei diñu?” Kyuanăn ñu amâo mnăm ôh. Klei anăn tlâo čô kahan jhŏng ktang anăn ngă.
Y-Abisai adei Y-Jôap anak êkei Y-Sêruia jing khua kơ phung tlâo pluh čô anăn. Ñu hră kju ñu tlŏ bi mdjiê tlâo êtuh čô kahan, leh anăn ñu dưi bi mâo anăn hing ang mbĭt hŏng tlâo čô anăn.
Ñu jing pô mâo klei hing ang hĭn kơ phung tlâo pluh čô anăn, leh anăn jing khua digơ̆. Wăt tơdah ñu amâo mđơr ôh hŏng tlâo čô anăn.
Y-Bênaya anak êkei Y-Jêhôida jing sa čô êkei jhŏng ktang mơ̆ng ƀuôn Kapsel, pô ngă lu bruă prŏng. Ñu bi mdjiê dua čô phung Môap jhŏng ktang msĕ si êmông gu, Msĕ mơh ñu trŭn nao bi mdjiê sa drei êmông gu hlăm sa bĭt ƀăng, ti hruê mâo pliêr.
Leh anăn ñu bi mdjiê sa čô Êjip, sa čô êkei jhŏng năng huĭ. Êkei Êjip anăn djă kju; ƀiădah Y-Bênaya trŭn nao kơ gơ̆ hŏng sa ƀĕ giê. Ñu kplăk mă hĕ kju mơ̆ng kngan êkei Êjip leh anăn bi mdjiê gơ̆ hŏng kju gơ̆ pô.
Klei anăn Y-Bênaya anak êkei Y-Jêhôida ngă, leh anăn mâo anăn hing ang mbĭt hŏng tlâo čô jhŏng ktang anăn.
Ñu mâo hing ang hĭn kơ mbĭt hŏng phung tlâo pluh čô, ƀiădah ñu amâo mdơr ôh hŏng tlâo čô anăn. Y-Đawit mdưm gơ̆ jing khua kơ phung kahan kiă ñu.
Y-Asahel adei Y-Jôap jing sa čô hlăm phung tlâo pluh čô anăn; Y-Êlhanan anak êkei Y-Dôdô mơ̆ng ƀuôn Betlêhem,
Y-Sama mơ̆ng ƀuôn Harôt, Y-Êlika mơ̆ng ƀuôn Harôt,
Y-Hêles êkei Paltit, Y-Ira anak êkei Y-Ikês mơ̆ng ƀuôn Têkôa,
Y-Abiêser mơ̆ng ƀuôn Anathôt, Y-Mêbunai êkei Hus,
Y-Salmôn êkei Ahôhi, Y-Maharai mơ̆ng ƀuôn Nêtôpa,
Y-Hêlep anak êkei Y-Bana mơ̆ng ƀuôn Nêtôpa, Y-Itai anak êkei Y-Ribai mơ̆ng ƀuôn Gibêa phung Benjamin,
Y-Bênaya mơ̆ng ƀuôn Piraton, Y-Hidai mơ̆ng hnoh êa Gas,
Y-Abialbôn êkei Arba, Y-Asmawet mơ̆ng ƀuôn Bahurim,
Y-Êliaba mơ̆ng ƀuôn Salbôn, phung anak êkei Y-Jasen, Y-Jônathan,
Y-Sama êkei Hararit, Y-Ahiam anak êkei Y-Sarar êkei Hararit,
Y-Êliphêlet anak êkei Y-Ahasbai mơ̆ng ƀuôn Maka, Y-Êliam anak êkei Y-Ahitôpel mơ̆ng ƀuôn Gilô,
Y-Hêsrô mơ̆ng čư̆ Karmel, Y-Parai êkei Arbit,
Y-Igal anak êkei Y-Nathan mơ̆ng ƀuôn Sôba, Y-Bani êkei Gat,
Y-Sêlek êkei Amôn, Y-Naharai mơ̆ng ƀuôn Bêrôt, pô djă mnơ̆ng bi blah Y-Jôap anak êkei Y-Sêruia,
Y-Ira êkei Ithrit, Y-Garep êkei Ithrit,
Y-Uri êkei Hitit: tlâo pluh kjuh čô jih jang.
Lŏ sa bliư̆ Yêhôwa čuh ai ăl hŏng phung Israel, leh anăn ñu mčhur Y-Đawit ngă kơ diñu, lač, “Nao yap bĕ phung Israel leh anăn phung Yuđa.”
Snăn mtao lač kơ Y-Jôap leh anăn kơ phung khua kahan dôk mbĭt hŏng ñu, “Nao tar ƀar kơ jih jang găp djuê Israel mơ̆ng ƀuôn Dan truh kơ ƀuôn Bêr-Sêba leh anăn yap phung ƀuôn sang, čiăng kâo dưi thâo ênoh phung ƀuôn sang.”
Ƀiădah Y-Jôap lač kơ mtao, “Akâo kơ Yêhôwa Aê Diê ih lŏ thiăm kơ phung ƀuôn sang sa êtuh bliư̆ lu hĭn kơ ară anei êjai ală khua kâo mtao ăt ƀuh klei anăn; ƀiădah si ngă khua kâo mtao mơak hŏng klei anei?”
Ƀiădah klei mtao blŭ dưi hŏng Y-Jôap leh anăn phung khua kahan. Snăn Y-Jôap leh anăn phung khua kahan kbiă mơ̆ng anăp mtao nao yap phung ƀuôn sang Israel.
Diñu găn êa krông Yurdan leh anăn mdơ̆ng anôk jưh ti ƀuôn Arôer tĭng nah dhŭng ƀuôn hlăm krah tlung, phă ƀuôn Gat, leh anăn truh kơ ƀuôn Jaser.
Leh anăn diñu truh ti čar Galaat leh anăn kơ lăn dap Tahtim-Hôđsi, leh anăn diñu truh ti ƀuôn Dan-Jiaan, leh anăn jih jang ƀuôn jŭm dar truh ti ƀuôn Sidôn,
leh anăn truh kơ kđông ƀuôn Tir kơ jih jang ƀuôn phung Hiwit leh anăn phung Kanaan; leh anăn diñu kbiă nao kơ čar dhŭng čar Yuđa ti ƀuôn Bêr-Sêba.
Snăn tơdah leh diñu nao tar ƀar čar, diñu truh kơ ƀuôn Yêrusalem tơdah êgao leh dua păn mlan dua pluh hruê.
Y-Jôap brei ênoh yap phung ƀuôn sang kơ mtao: hlăm phung Israel mâo sa păn êtuh êbâo kahan jhŏng ktang djă đao gưm, leh anăn phung kahan Yuđa mâo êma êtuh êbâo čô.
Ƀiădah leh ñu yap phung ƀuôn sang, ai tiê Y-Đawit mâo klei kčŭt. Y-Đawit lač kơ Yêhôwa, “Kâo ngă klei soh prŏng hlăm klei kâo ngă anei. Ƀiădah ară anei, Ơ Yêhôwa, kâo kwưh kơ ih, lăm hĕ klei wê dĭng buăl ih; kyuadah kâo ngă leh hŏng klei mluk snăk.”
Leh anăn tơdah Y-Đawit kgŭ aguah, Yêhôwa blŭ kơ khua pô hưn êlâo Y-Gat, khua pô hưn êlâo kơ Y-Đawit, lač,
“Nao lač kơ Y-Đawit, ‘Snei Yêhôwa lač, Kâo mdơ̆ng kơ ih tlâo mta mnơ̆ng, ruah bĕ sa hlăm mnơ̆ng anăn čiăng kơ kâo ngă klei anăn kơ ih.’ ”
Snăn Y-Gat nao kơ Y-Đawit leh anăn hưn kơ ñu, lač, “Srăng mâo tlâo thŭn ư̆ êpa truh kơ čar ih mơ̆? Amâodah ih srăng đuĕ êjai tlâo mlan ti anăp phung roh ih tiŏ ih mơ̆? Amâodah srăng mâo tlâo hruê klei ruă tưp djiê hlăm čar ih mơ̆? Snăn ară anei brei ih mĭn leh anăn ruah klei kâo srăng lŏ wĭt lač kơ pô tiŏ hriê kâo leh.”
Y-Đawit lač kơ Y-Gat, “Kâo rŭng răng snăk. Brei drei lĕ hlăm kngan Yêhôwa, kyuadah klei ñu pap jing prŏng; ƀiădah đăm brei kâo lĕ hlăm kngan mnuih ôh.”
Snăn Yêhôwa mơĭt klei ruă tưp kơ phung Israel dơ̆ng mơ̆ng aguah truh ti mmông bi kčah leh; leh anăn mâo kjuh pluh êbâo čô êkei phung ƀuôn sang djiê mơ̆ng ƀuôn Dan truh ti ƀuôn Bêr-Sêba.
Leh anăn tơdah dĭng buăl jăk yơr kngan ñu phă ƀuôn Yêrusalem čiăng bi rai gơ̆, Yêhôwa bi mlih klei mĭn kơ klei ngă jhat anăn, leh anăn lač kơ dĭng buăl jăk pô dôk bi rai phung ƀuôn sang, “Man leh, ară anei mdei hĕ kngan ih.” Dĭng buăl jăk Yêhôwa dôk giăm anôk prah mdiê Y-Arauna êkei Jêbusit.
Leh anăn Y-Đawit blŭ kơ Yêhôwa tơdah ñu ƀuh dĭng buăl jăk pô dôk ngă kơ phung ƀuôn sang, leh anăn lač, “Nĕ anei, kâo ngă soh leh, leh anăn kâo ngă leh hŏng klei ƀai. Ƀiădah phung biăp anei, ya klei digơ̆ tuôm ngă lĕ? Kâo kwưh kơ ih, brei kngan ih ngă kơ kâo leh anăn kơ sang ama kâo.”
Hruê anăn Y-Gat nao kơ Y-Đawit leh anăn lač kơ ñu, “Đĭ nao bĕ, leh anăn mdơ̆ng sa boh knưl kơ Yêhôwa ti anôk prah mdiê Y-Arauna êkei Jêbusit.”
Snăn Y-Đawit đĭ nao tui si klei Y-Gat lač, tui si Yêhôwa mtă leh.
Tơdah Y-Arauna kkui dlăng, gơ̆ ƀuh mtao leh anăn phung dĭng buăl ñu hriê phă gơ̆; leh anăn Y-Arauna nao phă anăp leh anăn kkuh kơ mtao kŭp ƀô̆ ti lăn.
Y-Arauna lač, “Si ngă khua kâo mtao hriê kơ dĭng buăl ñu?” Y-Đawit lač, “Čiăng blei anôk ih prah mdiê, čiăng mdơ̆ng sa boh knưl kơ Yêhôwa, čiăng kơ̆ng hĕ klei ruă tưp djiê mơ̆ng phung ƀuôn sang.”
Leh anăn Y-Arauna lač kơ Y-Đawit, “Brei khua kâo mtao mă leh anăn myơr ya mnơ̆ng ñu mĭn jăk. Nĕ anei đa đa êmô pioh kơ mnơ̆ng myơr čuh, leh anăn dŏ yua prah mdiê leh anăn knông êmô mjing kơ djuh.
Ơ mtao, jih dŏ anei Y-Arauna brei kơ mtao.” Leh anăn Y-Arauna lač kơ mtao, “Akâo kơ Yêhôwa Aê Diê tŭ ih.”
Ƀiădah mtao lač kơ Y-Arauna, “Hơăi, ƀiădah kâo srăng blei dŏ anăn mơ̆ng ih hŏng sa ênoh. Kâo amâo srăng myơr ôh mnơ̆ng myơr čuh kơ Yêhôwa Aê Diê kâo mnơ̆ng kâo amâo tuôm blei ôh.” Snăn Y-Đawit blei anôk prah mdiê leh anăn êmô hŏng êma pluh sêkel prăk.
Leh anăn Y-Đawit mdơ̆ng tinăn sa boh knưl kơ Yêhôwa, leh anăn myơr mnơ̆ng myơr čuh leh anăn mnơ̆ng myơr kơ klei êđăp ênang. Snăn Aê Diê hmư̆ klei wah lač kyua čar, leh anăn klei ruă tưp djiê mâo klei kơ̆ng hĕ mơ̆ng phung Israel.
Mâo klei bi blah sui sang Y-Sôl hŏng sang Y-Đawit. Sang Y-Đawit jing ktang hĭn êjai, ƀiădah sang Y-Sôl jing awăt hĭn êjai.
Phung anak êkei Y-Đawit kkiêng ti ƀuôn Hêbron: anak êkei kkiêng tal êlâo jing Y-Amnôn mơ̆ng H'Ahinôam mơ̆ng ƀuôn Jesrêel;
anak êkei tal dua jing Y-Čhilêap mơ̆ng H'Abigêl mô̆ ayang Y-Nabal mơ̆ng čư̆ Karmel; anak êkei tal tlâo jing Y-Apsalôm anak êkei H'Maka anak mniê Y-Talmai mtao čar Gêsur;
anak êkei tal pă jing Y-Adônija anak êkei H'Hagit; anak êkei tal êma jing Y-Sêpatia anak êkei H'Abital;
anak êkei tal năm jing Y-Itrêam mơ̆ng H'Êgla mô̆ Y-Đawit. Phung anei Y-Đawit kkiêng ti ƀuôn Hêbron.
Êjai mâo klei bi blah sang Y-Sôl hŏng sang Y-Đawit, Y-Apner mjing ñu pô ktang hlăm sang Y-Sôl.
Y-Sôl mâo sa čô mô̆ hjŭng, anăn gơ̆ H'Rispa anak mniê Y-Aiya. Y-Isbôset lač kơ Y-Apner, “Si ngă ih mŭt dôk hŏng mô̆ hjŭng ama kâo?”
Y-Apner ngêñ snăk kyua klei Y-Isbôset blŭ, leh anăn ñu lač, “Kâo jing sa boh kŏ asâo phung Yuđa mơ̆? Hruê anei kâo ăt jing sĭt suôr hŏng sang Y-Sôl ama ih, kơ phung adei ñu, leh anăn kơ phung mah jiăng ñu, leh anăn amâo jao ôh ih kơ kngan Y-Đawit. Ƀiădah hruê anei ih ăt ƀuah kơ kâo kyua klei soh hŏng sa čô mniê.
Brei Aê Diê ngă kơ Y-Apner tui si ñu čiăng tơdah kâo amâo bi truh ôh kơ Y-Đawit tui si Yêhôwa kat asei leh kơ ñu,
čiăng bi mlih ƀuôn ala mtao mơ̆ng sang Y-Sôl leh anăn mdơ̆ng jhưng mtao Y-Đawit kiă kriê phung Israel leh anăn phung Yuđa mơ̆ng ƀuôn Dan truh kơ ƀuôn Bêr-Sêba.”
Y-Isbôset amâo dưi wĭt lač kơ Y-Apner ôh, kyuadah gơ̆ huĭ kơ ñu.
Y-Apner tiŏ nao phung hưn kơ Y-Đawit ti ƀuôn Hêbron, lač, “Čar jing dŏ hlei pô? Ngă bĕ klei bi mguôp hŏng kâo, leh anăn nĕ anei, kngan kâo srăng đru ih atăt jih jang phung Israel wĭt kơ ih.”
Gơ̆ lač, “Jăk yơh, kâo srăng ngă klei bi mguôp hŏng ih; ƀiădah sa klei kâo akâo kơ ih, ih amâo srăng ƀuh ƀô̆ mta kâo ôh knŏng êlâo hĭn brei ih atăt ba H'Mikal anak mniê Y-Sôl tơdah ih hriê bi tuôm hŏng kâo.”
Leh anăn Y-Đawit tiŏ nao phung hưn kơ Y-Isbôset anak êkei Y-Sôl, lač, “Bi wĭt kơ kâo mô̆ kâo H'Mikal, pô bi čuôp leh hŏng kâo hŏng ênoh sa êtuh pŏk klĭt dŏ mơiêk êkei phung Philistin.”
Y-Isbôset tiŏ arăng nao mă mniê anăn mơ̆ng ung gơ̆ Y-Paltiel anak êkei Y-Lais.
Ƀiădah ung gơ̆ nao mbĭt hŏng gơ̆, hia kơ gơ̆ ktuê êlan truh ti ƀuôn Bahurim. Y-Apner lač kơ ñu, “Nao wĭt bĕ,” leh anăn ñu wĭt.
Y-Apner trông čhai hŏng phung khua mduôn phung Israel, lač, “Sui leh diih duah Y-Đawit brei jing mtao kơ diih.
Snăn ară anei bi truh bĕ klei anăn; kyuadah Yêhôwa ƀuăn leh kơ Y-Đawit, lač, ‘Hŏng kngan dĭng buăl kâo Y-Đawit kâo srăng bi mtlaih phung ƀuôn sang kâo Israel mơ̆ng kngan phung Philistin, leh anăn mơ̆ng kngan jih jang phung roh diñu.’ ”
Y-Apner blŭ mơh kơ phung Benjamin; leh anăn Y-Apner nao hưn kơ Y-Đawit ti ƀuôn Hêbron jih klei jăk phung Israel leh anăn jih jang sang Benjamin mĭn ngă klei jăk.
Tơdah Y-Apner nao mbĭt hŏng dua pluh čô mnuih kơ Y-Đawit ti ƀuôn Hêbron, Y-Đawit mkra klei huă mnăm kơ Y-Apner leh anăn kơ phung mnuih mbĭt hŏng gơ̆.
Y-Apner lač kơ Y-Đawit, “Kâo srăng kgŭ nao leh anăn bi kƀĭn jih jang phung Israel kơ khua kâo, mtao, čiăng kơ diñu dưi ngă klei bi mguôp hŏng ih, leh anăn čiăng kơ ih dưi kiă kriê jih jang phung ai tiê ih čiăng.” Snăn Y-Đawit brei Y-Apner wĭt; leh anăn gơ̆ đuĕ nao hŏng klei êđăp ênang.
Hlăk anăn phung dĭng buăl Y-Đawit mbĭt hŏng Y-Jôap wĭt mơ̆ng klei bi blah leh anăn djă ba lu mnơ̆ng plah mă mbĭt hŏng diñu. Y-Apner amâo dôk mbĭt hŏng Y-Đawit ti ƀuôn Hêbron ôh, kyuadah Y-Đawit brei gơ̆ wĭt leh, leh anăn gơ̆ đuĕ nao leh hŏng klei êđăp ênang.
Tơdah Y-Jôap leh anăn jih jang phung kahan mbĭt hŏng ñu truh leh, arăng hưn kơ Y-Jôap, “Y-Apner anak êkei Y-Ner hriê leh kơ mtao, leh anăn mtao brei gơ̆ wĭt leh, leh anăn gơ̆ đuĕ nao hŏng klei êđăp ênang.”
Y-Jôap nao kơ mtao leh anăn lač, “Ya ih ngă leh? Nĕ anei Y-Apner hriê kơ ih; si ngă ih brei gơ̆ wĭt lĕ, snăn gơ̆ wĭt yơh?
Ih thâo kơ Y-Apner, anak êkei Y-Ner hriê leh čiăng mplư ih, čiăng thâo hbĭl ih kbiă leh anăn hbĭl ih wĭt, čiăng thâo jih klei ih ngă.”
Tơdah Y-Jôap kbiă leh mơ̆ng Y-Đawit, ñu tiŏ phung tui nao kơ Y-Apner, leh anăn digơ̆ atăt ba Y-Apner mơ̆ng kbăng êa Sira. Ƀiădah Y-Đawit amâo thâo klei anăn ôh.
Tơdah Y-Apner lŏ truh leh ti ƀuôn Hêbron, Y-Jôap brei gơ̆ weh ti krah ƀăng jang čiăng blŭ hrăm hŏng gơ̆ hŏng klei hgăm. Leh anăn tinăn ñu tlŏ gơ̆ ti tian, snăn gơ̆ djiê kyua êrah Y-Asahel adei Y-Jôap.
Êdei kơ anăn tơdah Y-Đawit hmư̆ klei anăn, ñu lač, “Kâo leh anăn ƀuôn ala mtao kâo amâo jing soh ôh hlŏng lar ti anăp Yêhôwa kyua êrah Y-Apner anak êkei Y-Ner.
Brei êrah anăn lĕ ti boh kŏ Y-Jôap, leh anăn ti dlông jih sang ama ñu. Leh anăn brei sang Y-Jôap amâo kƀah ôh sa čô mâo klei ruă bi ƀlĕ, amâodah djŏ phŭng, amâodah djă giê dra, amâodah arăng bi mdjiê hŏng đao gưm, amâodah kƀah mnơ̆ng ƀơ̆ng huă!”
Snăn Y-Jôap leh anăn Y-Abisai, adei ñu bi mdjiê hĕ Y-Apner, kyuadah gơ̆ bi mdjiê leh adei diñu Y-Ahasel hlăm klei bi blah ti ƀuôn Gabaôn.
Y-Đawit lač kơ Y-Jôap leh anăn kơ jih jang phung ƀuôn sang dôk mbĭt hŏng ñu, “Hiêk čhum ao diih leh anăn hơô klŭng, leh anăn kơŭ kyăm ti anăp Y-Apner.” Leh anăn mtao Y-Đawit tui hlue bông.
Diñu dơr Y-Apner ti ƀuôn Hêbron; leh anăn mtao ur hia ti msat Y-Apner; leh anăn jih jang phung ƀuôn sang hia.
Mtao čŏk hia kơ Y-Apner, lač, “Djŏ mơ̆ Y-Apner djiê msĕ si sa čô mnuih mluk djiê?
Kngan ih arăng amâo čăp ôh, jơ̆ng ih arăng amâo tling ôh; ih êbuh leh msĕ si sa čô êbuh ti anăp phung ƀai.” Leh anăn jih jang phung ƀuôn sang lŏ čŏk hia kơ ñu.
Jih jang phung ƀuôn sang nao mtrŭt Y-Đawit brei ñu ƀơ̆ng huă êjai hruê ka tlam; ƀiădah Y-Đawit kat asei, lač, “Brei Aê Diê ngă kơ kâo tui si ñu čiăng tơdah kâo djiêl kpŭng amâodah mnơ̆ng mkăn tơl yang hruê lĕ!”
Jih jang phung ƀuôn sang ƀuh klei anăn, leh anăn klei anăn bi mơak kơ diñu; msĕ si jih klei mtao ngă leh bi mơak kơ jih jang phung ƀuôn sang.
Snăn jih jang phung ƀuôn sang leh anăn jih jang phung Israel thâo săng hruê anăn klei arăng bi mdjiê Y-Apner, anak êkei Y-Ner amâo djŏ tui si klei mtao čiăng ôh.
Mtao lač kơ phung dĭng buăl ñu, “Diih amâo thâo hĕ kơ sa čô khua prŏng leh anăn sa čô mnuih yuôm êbuh leh hruê anei hlăm čar Israel?
Leh anăn hruê anei kâo jing awăt, wăt tơdah jing mtao arăng trôč êa ƀâo mngưi dưn. Phung anak êkei Y-Sêruia anei jing khăng đei kơ kâo. Brei Yêhôwa bi wĭt kơ pô ngă jhat tui si klei ƀai ñu!”
Tơdah Y-Isbôset, anak êkei Y-Sôl hmư̆ kơ Y-Apner djiê leh ti ƀuôn Hêbron, ñu êdu ai, leh anăn jih jang phung Israel rŭng răng.
Anak êkei Y-Sôl mâo dua čô khua kahan kơ dua êpul hiu mblah tlĕ; anăn sa čô jing Y-Bana leh anăn anăn pô mkăn jing Y-Rêčhap, phung anak êkei Y-Rimôn, sa čô Benjamin mơ̆ng ƀuôn Bêerôt (kyuadah arăng yap ƀuôn Bêerôt jing dŏ phung Benjamin;
phung Bêerôt đuĕ kơ ƀuôn Gitaim leh anăn dôk jưh ti anăn tơl hruê anei).
Y-Jônathan anak êkei Y-Sôl mâo sa čô anak êkei êwiên. Gơ̆ mâo êma thŭn leh tơdah mơ̆ng ƀuôn Jesrêel mâo klei mrâo mrang truh kơ Y-Sôl leh anăn kơ Y-Jônathan. Pô rông gơ̆ pŭ gơ̆ leh anăn đuĕ; leh anăn êjai ñu đuĕ hŏng klei ruăt, gơ̆ lĕ, leh anăn jing êwiên. Anăn gơ̆ jing Y-Mêphibôset.
Phung anak êkei Y-Rimôn ƀuôn Bêerôt, Y-Rêčhap leh anăn Y-Bana, dơ̆ng hiu leh anăn êjai mđiă ktang yang hruê diñu truh kơ sang Y-Isbôset êjai gơ̆ mdei yang hruê dơ̆ng.
Diñu mŭt ti krah sang mgưt mă mdiê blê, tlŏ ti tian Y-Isbôset; Y-Rêčhap leh anăn Y-Bana ayŏng ñu tlĕ đuĕ.
Hlăk diñu mŭt hlăm sang êjai Y-Isbôset dôk đih ti jhưng pĭt hlăm adŭ gơ̆ pĭt, diñu tlŏ bi mdjiê gơ̆ leh anăn khăt kkuê gơ̆, leh anăn êbat jih mlam ktuê êlan găn tlung lăn dap.
Diñu djă ba boh kŏ Y-Isbôset kơ Y-Đawit ti ƀuôn Hêbron. Leh anăn diñu lač kơ mtao, “Nĕ anei boh kŏ Y-Isbôset anak êkei Y-Sôl, roh ih, pô duah bi luč klei hdĭp ih. Yêhôwa rŭ leh ênua kơ khua hmei mtao hruê anei hŏng Y-Sôl leh anăn phung anak čô ñu.”
Ƀiădah Y-Đawit lŏ wĭt lač kơ Y-Rêčhap leh anăn Y-Bana ayŏng gơ̆, phung anak êkei Y-Rimôn ƀuôn Bêerôt, “Tui si Yêhôwa dôk hdĭp, pô bi tui leh klei hdĭp kâo mơ̆ng jih klei dleh dlan,
tơdah arăng lač kơ kâo, ‘Nĕ anei Y-Sôl djiê leh’, mĭndah ñu ba klei mrâo mrang jăk, kâo djă kơ̆ng ñu leh anăn bi mdjiê ñu ti ƀuôn Siklak. Anăn jing klei mưn kâo brei kơ ñu kyua klei mrâo mrang ñu hưn.
Kdlưn hĭn kơ anăn tơdah phung ƀai bi mdjiê hĕ sa čô mnuih kpă ênô hlăm sang gơ̆ pô ti dlông jhưng pĭt gơ̆, amâo djŏ hĕ kâo srăng rŭ ênua êrah gơ̆ ti kngan diih, leh anăn bi rai hĕ diih mơ̆ng lăn ala?”
Y-Đawit mtă kơ phung êkei hlăk ai ñu, leh anăn digơ̆ bi mdjiê hĕ phung anăn, leh anăn khăt hĕ kngan leh anăn jơ̆ng digơ̆, leh anăn yuôl hĕ digơ̆ giăm êa ênao ti ƀuôn Hêbron. Ƀiădah diñu mă boh kŏ Y-Isbôset leh anăn dơr hlăm msat Y-Apner ti ƀuôn Hêbron.
Jih jang phung găp djuê Israel hriê kơ Y-Đawit ti ƀuôn Hêbron, leh anăn lač, “Nĕ anei, hmei jing klang leh anăn kđeh ih.
Mphŭn dô tơdah Y-Sôl jing mtao kơ drei, jing ih yơh atăt kbiă leh anăn ba wĭt phung Israel; leh anăn Yêhôwa lač leh kơ ih, ‘Ih srăng jing mgăt biăp kơ phung ƀuôn sang kâo Israel, leh anăn ih srăng jing khua kơ phung Israel.’ ”
Snăn jih jang phung khua mduôn phung Israel hriê kơ mtao ti ƀuôn Hêbron; leh anăn mtao Y-Đawit ngă klei bi mguôp hŏng diñu ti ƀuôn Hêbron ti anăp Yêhôwa. Leh anăn diñu trôč êa ƀâo mngưi kơ Y-Đawit brei jing mtao kơ phung Israel.
Y-Đawit mâo tlâo pluh thŭn tơdah ñu dơ̆ng kiă kriê, leh anăn ñu kiă kriê pă pluh thŭn.
Ti ƀuôn Hêbron ñu kiă kriê phung Yuđa êjai kjuh thŭn năm mlan; leh anăn ti ƀuôn Yêrusalem ñu kiă kriê jih jang phung Israel leh anăn phung Yuđa tlâo pluh tlâo thŭn.
Mtao leh anăn phung kahan ñu nao kơ ƀuôn Yêrusalem bi blah hŏng phung Jêbusit, phung dôk hlăm čar anăn. Phung Jêbusit lač kơ Y-Đawit, “Ih amâo srăng mŭt tinei ôh, knŏng phung bum ală leh anăn phung êwiên ăt dưi mơh suôt ih,” — mĭndah “Y-Đawit amâo dưi mŭt tinei ôh.”
Ƀiădah Y-Đawit mă kđông Siôn, ară anei jing ƀuôn Y-Đawit.
Y-Đawit lač hlăm hruê anăn, “Hlei pô čiăng bi blah hŏng phung Jêbusit, brei ñu đĭ ti êlan mđoh êa, čiăng ngă kơ phung êwiên leh anăn phung bum ală, phung Y-Đawit bi êmut.” Kyuanăn arăng lač, “Phung bum ală leh anăn phung êwiên amâo srăng mŭt hlăm sang ôh.”
Y-Đawit dôk hlăm kđông anăn, leh anăn pia gơ̆ ƀuôn Y-Đawit. Leh anăn Y-Đawit mdơ̆ng ƀuôn jŭm dar mơ̆ng Milô phă lam.
Y-Đawit jing ktang hĭn êjai, kyuadah Yêhôwa Aê Diê kơ phung kahan dôk mbĭt hŏng ñu.
Y-Hiram mtao ƀuôn Tir tiŏ nao phung hưn kơ Y-Đawit, mơĭt kyâo sêdar leh anăn phung krah kmeh leh anăn phung krah boh tâo. Phung anăn ngă sang kơ Y-Đawit.
Y-Đawit thâo kơ Yêhôwa mjing ñu leh mtao kiă kriê phung Israel, leh anăn bi mđĭ ƀuôn ala mtao ñu kyua phung ƀuôn sang gơ̆ Israel.
Y-Đawit lŏ mă mô̆ hjŭng leh anăn mô̆ hlăm ƀuôn Yêrusalem, tơdah leh ñu kbiă mơ̆ng ƀuôn Hêbron. Leh anăn arăng kkiêng lu anak êkei leh anăn anak mniê kơ Y-Đawit.
Anei anăn phung arăng kkiêng kơ ñu leh ti ƀuôn Yêrusalem: Y-Samua, Y-Sôbap, Y-Nathan, Y-Salômôn,
Y-Iphar, Y-Êlisua, Y-Nêphek, Y-Japhia,
Y-Êlisama, Y-Êliada, leh anăn Y-Êliphêlet.
Tơdah phung Philistin hmư̆ arăng trôč leh êa ƀâo mngưi kơ Y-Đawit brei jing mtao kiă kriê phung Israel, jih jang phung Philistin đĭ nao duah mă Y-Đawit. Ƀiădah Y-Đawit hmư̆ klei anăn leh anăn trŭn nao kơ kđông.
Phung Philistin hriê leh anăn dăp kahan hlăm tlung Rêphaim.
Y-Đawit êmuh kơ Yêhôwa, “Kâo srăng nao bi blah hŏng phung Philistin mơ̆? Ih srăng jao diñu hlăm kngan kâo mơ̆?” Yêhôwa lač kơ Y-Đawit, “Đĭ nao bĕ, kyuadah sĭt nik kâo srăng jao phung Philistin kơ kngan ih.”
Y-Đawit nao kơ ƀuôn Baal-Pêrisim leh anăn Y-Đawit dưi hŏng diñu tinăn. Leh anăn ñu lač, “Yêhôwa prŭng leh jih phung roh kâo ti anăp kâo msĕ si êa kluh.” Kyuanăn arăng pia anôk anăn Baal-Pêrisim.
Phung Philistin lui phung rup yang diñu tinăn. Y-Đawit leh anăn phung kahan ñu djă ba hĕ dŏ anăn.
Phung Philistin lŏ đĭ hriê leh anăn dăp kahan hlăm tlung Rêphaim.
Tơdah Y-Đawit êmuh kơ Yêhôwa, Ñu lač, “Đăm đĭ nao ôh; dar ti tluôn diñu leh anăn nao ngă kơ diñu phă hŏng ana kyâo balsam.
Tơdah ih hmư̆ ênai jơ̆ng êbat ti ƀrŏng kyâo balsam, hlăk anăn kgŭ ngă bĕ, kyuadah hlăk anăn Yêhôwa êbat nao leh êlâo kơ diih čiăng bi blah hŏng phung kahan Philistin.”
Y-Đawit ngă tui si Yêhôwa mtă leh kơ ñu, leh anăn bi blah hŏng phung Philistin mơ̆ng ƀuôn Gêba truh ti ƀuôn Gêser.
Y-Đawit lŏ bi kƀĭn jih jang phung kahan jăk hĭn hlăm phung Israel, tlâo pluh êbâo čô.
Y-Đawit nao mbĭt hŏng jih jang phung ƀuôn sang dôk mbĭt hŏng ñu mơ̆ng ƀuôn Baal-Yuđa, čiăng djă ba mơ̆ng anôk anăn hip Aê Diê, hip anăn arăng pia hŏng anăn Yêhôwa kơ phung kahan, pô dôk gŭ ti dlông phung Čhêrubim.
Diñu mdiăng hip Aê Diê hŏng êdeh mrâo, leh anăn ba gơ̆ kbiă mơ̆ng sang Y-Abinadap dôk ti dlông kbuôn. Y-Usa leh anăn Y-Ahiô, phung anak êkei Y-Abinadap, gai êdeh mrâo anăn
mdiăng hip Aê Diê. Leh anăn Y-Ahiô êbat ti anăp hip.
Y-Đawit leh anăn jih sang Israel ngă klei hơ̆k mơak ti anăp Yêhôwa hŏng jih klei ktang diñu, hŏng klei mmuñ, đĭng kliă, brô̆, hgơr điêt, dŏ mñê kpit hŏng kđiêng, leh anăn dang.
Tơdah diñu truh ti anôk prah mdiê Y-Nakôn, Y-Usa yơr kngan ñu phă hip Aê Diê leh anăn djă kơ̆ng gơ̆, kyuadah êmô têč hnêč.
Yêhôwa čuh ai ngêñ kơ Y-Usa, leh anăn Aê Diê bi mdjiê ñu tinăn kyuadah ñu yơr kngan bă ti hip. Leh anăn ñu djiê tinăn ti djiêu hip Aê Diê.
Y-Đawit ăl kyuadah Yêhôwa ngă kơ Y-Usa, leh anăn arăng pia anôk anăn Pêres-Usa hlŏng kơ hruê anei.
Y-Đawit huĭ kơ Yêhôwa hruê anăn; leh anăn ñu lač, “Si êlan hip Yêhôwa dưi truh kơ kâo?”
Snăn Y-Đawit amâo čiăng ôh ba hip Yêhôwa mŭt ƀuôn Y-Đawit. Ƀiădah Y-Đawit weh ba gơ̆ kơ sang Y-Ôbet-Êđôm, sa čô Gitit.
Hip Yêhôwa dôk hlăm sang Y-Ôbet-Êđôm mnuih Gitit êjai tlâo mlan. Leh anăn Yêhôwa brei klei jăk jĭn kơ Y-Ôbet-Êđôm leh anăn kơ jih sang gơ̆.
Arăng hưn kơ Mtao Đawit, “Yêhôwa brei leh klei jăk jĭn kơ sang Y-Ôbet-Êđôm leh anăn jih mnơ̆ng ñu mâo kyua hip Aê Diê.” Snăn Y-Đawit nao leh anăn mdiăng ba hip Aê Diê mơ̆ng sang Y-Ôbet-Êđôm kơ ƀuôn Y-Đawit hŏng klei hơ̆k mơak.
Tơdah phung kkung hip Yêhôwa čhuang leh năm knhuang, ñu ngă yang hŏng sa drei êmô leh anăn sa drei êđai êmô êmŏng.
Y-Đawit hyuă ao êphôt ngă hŏng mrai kbuă ti kơiêng leh anăn kdŏ ti anăp Yêhôwa hŏng jih klei ktang ñu.
Snăn Y-Đawit leh anăn jih jang sang Israel kkung ba hip Yêhôwa hŏng klei ur driâo leh anăn hŏng asăp ki.
Êjai hip Yêhôwa mŭt ƀuôn Y-Đawit, H'Mikal anak mniê Y-Sôl dlăng mơ̆ng ƀăng bhă điêt leh anăn ƀuh Mtao Y-Đawit kdăt leh anăn kdŏ ti anăp Yêhôwa. Leh anăn ñu bi êmut kơ Y-Đawit hlăm ai tiê ñu.
Arăng kkung ba bi mŭt hip Yêhôwa leh anăn dưm gơ̆ ti anôk gơ̆ hlăm lam sang čhiăm Y-Đawit mdơ̆ng leh kơ gơ̆. Leh anăn Y-Đawit myơr mnơ̆ng myơr čuh leh anăn mnơ̆ng myơr kơ klei êđăp ênang ti anăp Yêhôwa.
Tơdah Y-Đawit bi ruê̆ leh klei myơr mnơ̆ng myơr čuh leh anăn mnơ̆ng myơr kơ klei êđăp ênang, ñu hơêč hmưi kơ phung ƀuôn sang hlăm anăn Yêhôwa kơ phung kahan.
Leh anăn ñu mbha kơ jih jang phung ƀuôn sang Israel, kơ jih phung lu hlăm phung Israel, kơ êkei wăt kơ mniê, grăp čô sa klŏ kpŭng, sa kdrêč kđeh čĭm, leh anăn sa klŏ ƀêñ ngă hŏng boh kriăk ƀâo. Leh anăn jih jang phung ƀuôn sang đuĕ wĭt, grăp čô kơ sang gơ̆ pô.
Y-Đawit wĭt čiăng hơêč hmưi kơ phung hlăm sang ñu. Ƀiădah H'Mikal anak mniê Y-Sôl kbiă bi tuôm hŏng Y-Đawit leh anăn lač, “Hbơih, mtao Israel bi guh kơang ñu pô hruê anei êjai dôk asei lưng hruê anei ti anăp ală phung dĭng buăl mniê kơ phung dĭng buăl ñu, msĕ si sa čô êkei hơăi mang amâo hêñ ôh dôk asei lưng!”
Y-Đawit lač kơ H'Mikal, “Ti anăp Yêhôwa yơh, pô ruah kâo kdlưn hĭn kơ ama ih, leh anăn kdlưn hĭn kơ jih sang ñu, brei kâo jing khua kiă kriê phung Israel, phung ƀuôn sang Yêhôwa — leh anăn kâo srăng ngă klei mơak ti anăp Yêhôwa.
Leh anăn ăt kâo srăng ngă klei arăng bi êmut hĭn kơ anei, bi mtrŭn kâo pô ti anăp ală ih; ƀiădah hŏng phung dĭng buăl mniê ih blŭ anăn, kâo srăng mâo klei mpŭ.”
H'Mikal anak mniê Y-Sôl amâo mâo anak ôh hlŏng kơ hruê ñu djiê.
Tơdah mtao dôk leh hlăm sang ñu pô, leh anăn Yêhôwa brei leh kơ ñu klei mdei mơ̆ng jih jang phung roh ñu jŭm dar,
mtao lač kơ Y-Nathan khua pô hưn êlâo, “Dlăng bĕ, kâo dôk hlăm sang kyâo sêdar, ƀiădah hip Aê Diê dôk hlăm sang čhiăm.”
Y-Nathan lač kơ mtao, “Nao ngă bĕ jih klei ih mâo hlăm ai tiê ih; kyuadah Yêhôwa dôk mbĭt hŏng ih.”
Ƀiădah mlam anăn mơh Yêhôwa blŭ kơ Y-Nathan,
“Nao hưn bĕ kơ dĭng buăl kâo Y-Đawit, Snei Yêhôwa lač: ‘Ih hĕ srăng mdơ̆ng sa boh sang kơ kâo dôk?
Kâo ka tuôm dôk hlăm sa boh sang ôh dơ̆ng mơ̆ng hruê kâo atăt phung ƀuôn sang Israel kbiă mơ̆ng čar Êjip hlŏng kơ hruê anei, ƀiădah êjai hiu, kâo dôk hlăm sang čhiăm.
Hlăm jih jang anôk kâo hiu leh mbĭt hŏng phung ƀuôn sang Israel, kâo tuôm blŭ mơ̆ sa boh hŏng sa čô hlăm phung khua phat kđi Israel, kơ diñu kâo mtă leh brei jing mgăt biăp kơ phung ƀuôn sang kâo Israel, lač, “Si ngă diih amâo mdơ̆ng kơ kâo sa boh sang kyâo sêdar ôh?” ’
Kyuanăn ară anei, brei ih lač snei kơ dĭng buăl kâo Y-Đawit, ‘Snei Yêhôwa kơ phung kahan lač, Kâo mă leh ih mơ̆ng kdrăn rơ̆k mơ̆ng klei ih tui hlue biăp, čiăng brei ih jing khua kiă kriê phung ƀuôn sang kâo Israel.
Kâo dôk mbĭt hŏng ih leh grăp anôk ih nao, leh anăn bi rai leh jih jang phung roh ih mơ̆ng ti anăp ih; leh anăn kâo srăng brei anăn ih jing prŏng, msĕ si anăn phung prŏng ti lăn ala.
Kâo srăng bi kčah sa anôk kơ phung ƀuôn sang kâo Israel leh anăn dưm diñu, čiăng kơ diñu dưi dôk ti anôk diñu pô leh anăn amâo lŏ rŭng răng ôh. Leh anăn phung măk ƀai amâo srăng lŏ bi knap diñu ôh msĕ si êlâo,
mơ̆ng hruê kâo mjing phung khua phat kđi kiă kriê phung ƀuôn sang kâo Israel. Leh anăn kâo srăng brei ih klei mdei mơ̆ng jih jang phung roh ih. Êbeh hĭn kơ anăn, Yêhôwa hưn kơ ih kơ Yêhôwa srăng mjing kơ ih sa boh sang.
Tơdah hruê ih jih leh, leh anăn ih djiê nao dôk mbĭt hŏng phung aê ih, kâo srăng mđĭ anak êkei ih êdei kơ ih, pô anăn srăng kbiă mơ̆ng tian prôč ih, leh anăn kâo srăng bi kjăp ƀuôn ala mtao ñu.
Ñu srăng mdơ̆ng sa boh sang kơ anăn kâo, leh anăn kâo srăng bi kjăp jhưng mtao ƀuôn ala mtao ñu hlŏng lar.
Kâo srăng jing ama kơ ñu, leh anăn ñu srăng jing anak êkei kâo. Tơdah ñu ngă klei wê, kâo srăng bi kmhal ñu hŏng giê hnuăt phung mnuih, leh anăn hŏng anôk kplač êka phung anak êkei mnuih.
Ƀiădah kâo amâo srăng sua hĕ ôh klei kâo khăp sĭt suôr mơ̆ng ñu, msĕ si kâo sua hĕ leh mơ̆ng Y-Sôl, pô kâo suôt leh mơ̆ng anăp ih.
Sang ih leh anăn ƀuôn ala mtao ih srăng jing kjăp hlŏng lar ti anăp kâo; jhưng mtao ih srăng jing kjăp hlŏng lar.’ ”
Tui si jih klei blŭ leh anăn tui si jih klei bi ƀuh anăn Y-Nathan blŭ leh kơ Y-Đawit.
Leh anăn Mtao Đawit mŭt leh anăn dôk gŭ ti anăp Yêhôwa, leh anăn lač, “Hlei kâo jing, Ơ Khua Yang Yêhôwa, leh anăn ya sang kâo jing tơl ih atăt ba leh kâo truh kơ klei anei?
Leh anăn ăt klei anei jing sa mta mnơ̆ng điêt kơ ală ih, Ơ Khua Yang Yêhôwa. Ih blŭ leh mơh kơ sang dĭng buăl ih kơ lu ênuk srăng truh. Leh anăn anei jing klei bhiăn kơ jih jang phung mnuih, Ơ Khua Yang Yêhôwa!
Leh anăn ya Y-Đawit dưi lŏ lač kơ ih? Kyuadah ih thâo kral leh dĭng buăl ih, Ơ Khua Yang Yêhôwa!
Kyua klei ih ƀuăn leh anăn tui si ai tiê ih pô, ih ngă leh jih klei prŏng anei, čiăng brei dĭng buăl ih thâo kral klei anăn.
Kyuanăn ih jing prŏng, Ơ Khua Yang Yêhôwa, kyuadah amâo mâo sa čô ôh msĕ si ih, leh anăn amâo mâo Aê Diê mkăn êngao kơ ih ôh, tui si jih klei hmei hmư̆ leh hŏng knga hmei.
Hlei găp djuê mkăn ti lăn ala jing msĕ si phung ƀuôn sang ih phung Israel, phung Aê Diê bi tui leh brei jing phung ƀuôn sang ñu pô, čiăng bi hing ang ñu pô, leh anăn ngă kơ diñu klei yuôm bhăn leh anăn klei bi huĭ, êjai suôt ti anăp phung ƀuôn sang ñu phung găp djuê wăt phung yang diñu, ti anăp phung ƀuôn sang ih, phung ih bi tui leh mơ̆ng čar Êjip?
Leh anăn ih mjing leh kơ ih pô phung ƀuôn sang Israel čiăng brei diñu jing phung ƀuôn sang ih hlŏng lar. Leh anăn ih, Ơ Yêhôwa, jing Aê Diê diñu leh.
Ară anei, Ơ Khua Yang Yêhôwa, bi sĭt bĕ hlŏng lar klei ih blŭ leh djŏ kơ dĭng buăl ih leh anăn sang ñu, leh anăn ngă bĕ tui si ih blŭ leh.
Leh anăn arăng srăng bi guh kơang anăn ih hlŏng lar, êjai lač, ‘Yêhôwa kơ phung kahan jing Aê Diê kiă kriê phung Israel,’ leh anăn sang dĭng buăl ih Y-Đawit srăng dôk kjăp ti anăp ih.
Kyuadah ih, Ơ Yêhôwa kơ phung kahan, Aê Diê Israel, bi êdah leh klei anei kơ dĭng buăl ih, lač, ‘Kâo srăng mdơ̆ng sa boh sang kơ ih.’ Kyuanăn dĭng buăl ih mâo klei jhŏng čiăng wah lač klei anei kơ ih.
Leh anăn ară anei, Ơ Khua Yang Yêhôwa, ih jing Aê Diê, leh anăn klei ih blŭ jing sĭt, leh anăn ih ƀuăn leh klei jăk anei kơ dĭng buăl ih.
Snăn ară anei, akâo kơ ih mơak brei klei jăk jĭn kơ sang dĭng buăl ih, čiăng kơ gơ̆ dưi dôk nanao hlŏng lar ti anăp ih; kyuadah ih, Ơ Khua Yang Yêhôwa, blŭ leh klei anăn, leh anăn hŏng klei ih hơêč hmưi sang dĭng buăl ih srăng mâo klei jăk jĭn hlŏng lar.”
Leh klei anăn Y-Đawit dưi hŏng phung Philistin leh anăn bi mŭt diñu, leh anăn Y-Đawit mă hĕ ƀuôn Mêthêgama mơ̆ng kngan phung Philistin.
Leh anăn ñu dưi hŏng phung Môap leh anăn mkă digơ̆ hŏng sa aruăt klei êjai brei digơ̆ đih ti lăn. Ñu mkă dua aruăt klei čiăng jao kơ klei bi mdjiê, leh anăn sa aruăt klei pioh hdĭp. Snăn phung Môap jing dĭng buăl kơ Y-Đawit leh anăn tuh jia.
Y-Đawit dưi msĕ mơh hŏng Y-Hadadêser anak êkei Y-Rêhôp mtao čar Sôba, êjai gơ̆ nao čiăng lŏ mdơ̆ng klei gơ̆ kiă kriê ti êa krông Ơprat.
Y-Đawit mă mơ̆ng mtao anăn sa êbâo kjuh êtuh čô kahan đĭ aseh, leh anăn dua pluh êbâo čô kahan êbat jơ̆ng. Y-Đawit khăt kđul jih jang aseh đoh êdeh, ƀiădah lui pioh aseh djăp kơ sa êtuh boh êdeh.
Tơdah phung Siri mơ̆ng ƀuôn Damas truh čiăng dŏng Y-Hadadêser mtao čar Sôba, Y-Đawit bi mdjiê dua pluh dua êbâo čô kahan phung Siri.
Leh anăn Y-Đawit ngă đa đa kđông kahan hlăm Aram ti ƀuôn Damas; leh anăn phung Siri jing dĭng buăl kơ Y-Đawit leh anăn tuh jia. Yêhôwa brei klei dưi kơ Y-Đawit grăp anôk ñu nao.
Y-Đawit mă khil mah phung dĭng buăl Y-Hadadêser djă leh anăn ba dŏ anăn kơ ƀuôn Yêrusalem.
Mơ̆ng ƀuôn Bêta leh anăn mơ̆ng ƀuôn Bêrôthai, ƀuôn Y-Hadadêser, Mtao Đawit mă kông lu snăk.
Tơdah Y-Toi mtao ƀuôn Hamat hmư̆ kơ Y-Đawit dưi leh hŏng jih phung kahan Y-Hadadêser,
Y-Toi tiŏ nao anak êkei ñu Y-Jôram kơ Mtao Đawit čiăng kkuh kơ gơ̆ leh anăn hơêč hmưi kơ gơ̆, kyuadah gơ̆ bi blah leh hŏng Y-Hadadêser leh anăn dưi hŏng mtao anăn; kyuadah jêñ jêñ Y-Hadadêser bi blah hŏng Y-Toi. Y-Jôram djă ba mbĭt hŏng ñu dŏ dô prăk, mah, leh anăn kông.
Jih dŏ anăn msĕ mơh Mtao Đawit myơr pioh kơ Yêhôwa, mbĭt hŏng prăk leh anăn mah ñu myơr pioh leh mơ̆ng jih jang găp djuê ñu bi mŭt leh,
mơ̆ng phung Êđôm, phung Môap, phung Amôn, phung Philistin, phung Amalek, leh anăn mơ̆ng mnơ̆ng plah mă Y-Hadadêser, anak êkei Y-Rêhôp, mtao čar Sôba.
Y-Đawit bi mâo anăn hing ang kơ ñu pô. Tơdah ñu lŏ wĭt, ñu bi mdjiê pluh sa păn êbâo čô phung Êđôm hlăm Tlung Hra.
Ñu ngă đa đa kđông kahan hlăm čar Êđôm, ñu ngă kđông kahan tar ƀar čar Êđôm, leh anăn jih jang phung Êđôm jing dĭng buăl kơ Y-Đawit. Yêhôwa brei klei dưi kơ Y-Đawit grăp anôk ñu nao.
Snăn Y-Đawit kiă kriê jih jang phung Israel. Y-Đawit kiă kriê hŏng klei kpă leh anăn klei djŏ kơ jih jang phung ƀuôn sang ñu.
Y-Jôap anak êkei Y-Sêruia jing khua kahan; Y-Jêhôsaphat anak êkei H'Ahilut jing pô kăp čih klei truh.
Y-Sadôk anak êkei H'Ahitup leh anăn Y-Ahimalek anak êkei Y-Abiathar jing phung khua ngă yang; leh anăn Y-Sêraya jing pô čih hră.
Y-Bênaya anak êkei Y-Jêhôida jing khua kơ phung Čhêrithit leh anăn phung Pêlithit; leh anăn phung anak êkei Y-Đawit jing phung khua ngă yang.
Y-Đawit lač, “Ăt dôk mơ̆ sa čô hlăm sang Y-Sôl čiăng kơ kâo dưi bi êdah kơ ñu klei ngă jăk kyua Y-Jônathan?”
Mâo sa čô dĭng buăl hlăm sang Y-Sôl, anăn gơ̆ Y-Siba, leh anăn arăng iêu gơ̆ nao kơ Y-Đawit. Mtao lač kơ gơ̆, “Ih jing Y-Siba mơ̆?” Leh anăn gơ̆ lač, “Dĭng buăl ih jing pô anăn yơh.”
Mtao lač, “Ăt dôk mơ̆ sa čô hlăm sang Y-Sôl čiăng kơ kâo dưi bi êdah klei jăk Aê Diê kơ ñu?” Y-Siba lač kơ mtao, “Y-Jônathan ăt dôk mâo sa čô anak êkei, gơ̆ êwiên.”
Mtao lač kơ ñu, “Ti gơ̆ lĕ?” Y-Siba lač kơ mtao, “Gơ̆ dôk hlăm sang Y-Makir anak êkei Y-Amiêl hlăm ƀuôn Lô-Dêbar.”
Snăn Mtao Đawit tiŏ nao arăng atăt gơ̆ mơ̆ng sang Y-Makir anak êkei Y-Amiêl hlăm ƀuôn Lô-Dêbar.
Y-Mêphibôset anak êkei Y-Jônathan, čô Y-Sôl, hriê kơ Y-Đawit leh anăn kŭp ƀô̆ ñu ti lăn leh anăn kkuh. Y-Đawit lač, “Ơ Y-Mêphibôset.” Leh anăn gơ̆ lŏ wĭt lač, “Nĕ tinei dĭng buăl ih.”
Y-Đawit lač kơ ñu, “Đăm huĭ ôh; kyuadah kâo srăng bi êdah kơ ih klei jăk kyua ama ih Y-Jônathan, leh anăn kâo srăng lŏ bi wĭt kơ ih jih lăn Y-Sôl aê ih. Leh anăn ih srăng huă ƀơ̆ng ti jhưng huă kâo nanao.”
Gơ̆ kkuh leh anăn lač, “Ya dĭng buăl ih jing tơl ih uêñ hĕ kơ sa drei asâo djiê msĕ si kâo?”
Leh anăn mtao iêu Y-Siba dĭng buăl Y-Sôl leh anăn lač kơ gơ̆, “Jih jang dŏ Y-Sôl leh anăn dŏ jih sang ñu kâo brei leh kơ anak čô khua ih.
Ih, phung anak êkei ih, leh anăn phung dĭng buăl ih srăng mă bruă hma gơ̆, leh anăn srăng mă ba boh, čiăng kơ anak čô khua ih dưi mâo mnơ̆ng ƀơ̆ng huă. Ƀiădah Y-Mêphibôset anak čô khua ih srăng huă ƀơ̆ng nanao ti jhưng huă kâo.” Y-Siba mâo pluh êma čô anak êkei leh anăn dua pluh čô dĭng buăl.
Leh anăn Y-Siba lač kơ mtao, “Tui si jih klei khua kâo mtao mtă kơ dĭng buăl ñu, dĭng buăl ih srăng ngă snăn yơh.” Snăn Y-Mêphibôset+ huă ƀơ̆ng ti jhưng huă Mtao Đawit msĕ si sa čô anak mtao.
Leh anăn Y-Mêphibôset mâo sa čô anak êkei hlăk ai, anăn gơ̆ Y-Mika. Jih jang phung dôk hlăm sang Y-Siba jing dĭng buăl kơ Y-Mêphibôset.
Snăn Y-Mêphibôset+ dôk hlăm ƀuôn Yêrusalem, kyuadah ñu ƀơ̆ng huă nanao ti jhưng huă mtao. Ñu jing êwiên jih dua nah jơ̆ng ñu.
Y-Ađam, Y-Set, Y-Ênôs;
Y-Kênan, Y-Mahalalel, Y-Jaret;
Y-Ênŏk, Y-Mêthusêla, Y-Lamek,
Y-Nôê, Y-Sem, Y-Čam, leh anăn Y-Japhet.
Phung anak êkei Y-Japhet: Y-Gômer, Y-Magôk, Y-Madai, Y-Jawan, Y-Tubal, Y-Mêsek, leh anăn Y-Tiras.
Phung anak êkei Y-Gômer: Y-Askênas, Y-Ripat, leh anăn Y-Tôgarma.
Phung anak êkei Y-Jawan: Y-Êlisa, Y-Tarsis, Y-Kitim, leh anăn Y-Rôdanim.
Phung anak êkei Y-Čam: Y-Kus, Y-Mitraim, Y-Put, leh anăn Y-Kanaan.
Phung anak êkei Y-Kus: Y-Sêba, Y-Hawila, Y-Sapta, Y-Rama, leh anăn Y-Saptêka. Phung anak êkei Y-Rama: Y-Sêba leh anăn Y-Dêdan.
Y-Kus jing ama kơ Y-Nimrôt; ñu dơ̆ng jing sa čô jhŏng ktang ti lăn ala.
Y-Êjip jing ama kơ Y-Ludim, Y-Anamim, Y-Lêhabim, Y-Naptuhim,
Y-Patrusim, Y-Kasluhim (mơ̆ng ñu kbiă hriê phung Philistin), leh anăn Y-Kaptêrim.
Y-Kanaan jing ama kơ Y-Sidôn anak ñu kkiêng tal êlâo, leh anăn Y-Het,
leh anăn phung Jêbusit, phung Amôrit, phung Girgasit,
phung Hiwit, phung Arkit, phung Sinit,
phung Arwadit, phung Sêmarit, leh anăn phung Hamathit.
Phung anak êkei Y-Sem: Y-Êlam, Y-Asur, Y-Arpaksat, Y-Lut, Y-Aram, Y-Us, Y-Hul, Y-Gêther, leh anăn Y-Mêsek.
Y-Arpaksat jing ama kơ Y-Sêla; leh anăn Y-Sêla jing ama kơ Y-Êƀer.
Arăng kkiêng kơ Y-Êƀer dua čô anak êkei: anăn sa čô Y-Pêlek (kyuadah hlăm ênuk ñu arăng bi mbha lăn ala), leh anăn anăn adei ñu jing Y-Jôktan.
Y-Jôktan jing ama kơ Y-Almôdat, Y-Sêlep, Y-Hasarmawet, Y-Jêra,
Y-Hadôram, Y-Usal, Y-Dikla,
Y-Êbal, Y-Abimaêl, Y-Sêba,
Y-Ôphir, Y-Hawila, leh anăn Y-Jôbap; jih jang phung anăn jing phung anak êkei Y-Jôktan.
Y-Sem, Y-Arpaksat, Y-Sêla,
Y-Êƀer, Y-Pêlek, Y-Rêu;
Y-Sêruk, Y-Nahôr, Y-Têra,
Y-Abram lŏ bi anăn Y-Abraham.
Phung anak êkei Y-Abraham: Y-Isăk leh anăn Y-Ismaêl.
Anei phung anak čô diñu: anak arăng kkiêng kơ Y-Ismaêl êlâo jing Y-Nêbaiôt; leh anăn Y-Kêdar, Y-Atbêel, Y-Mipsam,
Y-Misma, Y-Duma, Y-Masa, Y-Hadat, Y-Têma,
Y-Jêtur, Y-Napis, leh anăn Y-Kêdêma. Anăn phung anak êkei Y-Ismaêl.
Phung anak êkei H'Kêtura mô̆ hjŭng Y-Abraham: gơ̆ kkiêng kơ Y-Simran, Y-Jôksan, Y-Mêdan, Y-Madian, Y-Isbak, leh anăn Y-Sua. Phung anak êkei Y-Jôksan: Y-Sêba leh anăn Y-Dêdan.
Phung anak êkei Y-Madian: Y-Êpha, Y-Êpher, Y-Hanôk, Y-Abida, leh anăn Y-Êlda. Jih jang phung anăn jing phung anak čô H'Kêtura.
Y-Abraham jing ama kơ Y-Isăk. Phung anak êkei Y-Isăk: Y-Êsâo leh anăn Y-Israel.
Phung anak êkei Y-Êsâo: Y-Êlipas, Y-Rêuel, Y-Jêus, Y-Jalam, leh anăn Y-Kôra.
Phung anak êkei Y-Êlipas: Y-Têman, Y-Ômar, Y-Sêphi, Y-Gatam, Y-Kênas, Y-Timna, leh anăn Y-Amalek.
Phung anak êkei Y-Rêuel: Y-Nahat, Y-Sêra, Y-Sama, leh anăn Y-Misa.
Phung anak êkei Y-Sêir: Y-Lôtan, Y-Sôbal, Y-Sipkôn, Y-Ana, Y-Disôn, Y-Êser, leh anăn Y-Disan.
Phung anak êkei Y-Lôtan: Y-Hôri leh anăn Y-Hômam; leh anăn adei mniê Y-Lôtan jing H'Timna.
Phung anak êkei Y-Sôbal: Y-Alian, Y-Manahat, Y-Êbal, Y-Sêphi, leh anăn Y-Ônam. Phung anak êkei Y-Sibêôn: Y-Aiya leh anăn Y-Ana.
Phung anak êkei Y-Ana: Y-Disôn. Phung anak êkei Y-Disôn: Y-Hamran, Y-Êsban, Y-Ithram, leh anăn Y-Kêran.
Phung anak êkei Y-Êser: Y-Bilhan, Y-Sawan, leh anăn Y-Jakan. Phung anak êkei Y-Disan: Y-Us leh anăn Y-Aran.
Phung anei jing phung mtao kiă kriê čar Êđôm êlâo kơ mâo mtao kiă kriê phung Israel: Y-Bêla anak êkei Y-Bêor, anăn ƀuôn ñu jing Dinhaba.
Tơdah Y-Bêla djiê, Y-Jôbap anak êkei Y-Sêra mơ̆ng ƀuôn Bôsra kiă kriê čuê ñu.
Tơdah Y-Jôbap djiê, Y-Husam mơ̆ng čar Têman kiă kriê čuê ñu.
Tơdah Y-Husam djiê, Y-Hadat anak êkei Y-Bêdat, pô dưi leh hŏng phung Madian hlăm čar Môap kiă kriê čuê ñu; leh anăn anăn ƀuôn ñu jing Awit.
Tơdah Y-Hadat djiê, Y-Samla mơ̆ng ƀuôn Masrêka kiă kriê čuê ñu.
Tơdah Y-Samla djiê, Y-Shaul mơ̆ng ƀuôn Rêhôbôt ti hang êa krông Ơprat kiă kriê čuê ñu.
Tơdah Y-Shaul djiê, Y-Baal-Hanan anak êkei Y-Akbôr kiă kriê čuê ñu.
Tơdah Y-Baal-Hanan djiê, Y-Hadat kiă kriê čuê ñu; leh anăn anăn ƀuôn ñu jing Pai, leh anăn mô̆ ñu jing H'Mêhetabel anak mniê H'Matret, čô Y-Mêsahap.
Leh anăn Y-Hadat djiê. Phung khua čar Êđôm mâo: Y-Timnah, Y-Aliah, Y-Jêteth,
Y-Ôhôlibama, Y-Êla, Y-Pinôn,
Y-Kênas, Y-Têman, Y-Mipsar,
Y-Makdiêl, leh anăn Y-Iram; phung anăn jing phung khua čar Êđôm.
Phung Philistin bi blah hŏng phung Israel, leh anăn phung êkei Israel đuĕ ti anăp phung Philistin, leh anăn êbuh djiê ti čư̆ Gilbôa.
Phung Philistin hmao Y-Sôl leh anăn phung anak êkei ñu; leh anăn phung Philistin bi mdjiê Y-Jônathan, Y-Abinadap, leh anăn Y-Malkisua, phung anak êkei Y-Sôl.
Klei bi blah ktang snăk kơ Y-Sôl, leh anăn phung kahan djă hna ƀuh ñu leh anăn phung mnah hna mnah bi êka ñu.
Snăn Y-Sôl lač kơ pô djă mnơ̆ng bi blah ñu, “Suê̆ đao gưm ih leh anăn tlŏ kâo, huĭ kơ phung amâo mâo khăt klĭt anei hriê leh anăn ngă jhat kơ kâo.” Ƀiădah pô djă mnơ̆ng bi blah ñu amâo čiăng ôh, kyuadah gơ̆ huĭ snăk. Kyua anăn Y-Sôl suê̆ đao gưm ñu pô leh anăn klăm asei mlei ñu pô mghă hŏng đao gưm anăn.
Tơdah pô djă mnơ̆ng bi blah ñu ƀuh Y-Sôl djiê leh, gơ̆ msĕ mơh klăm asei mlei gơ̆ pô mghă hŏng đao gưm gơ̆ pô leh anăn djiê.
Snăn yơh Y-Sôl djiê; ñu leh anăn tlâo čô anak êkei ñu leh anăn jih jang sang ñu djiê mđrăm mbĭt.
Tơdah jih jang phung êkei Israel dôk hlăm tlung ƀuh phung kahan đuĕ leh, leh anăn ƀuh Y-Shaul hŏng phung anak êkei ñu djiê leh, diñu lui ƀuôn leh anăn đuĕ. Leh anăn phung Philistin truh leh anăn dôk hlăm ƀuôn anăn.
Tơl si mgi tơdah phung Philistin truh čiăng plah mă mnơ̆ng mơ̆ng phung djiê leh, diñu ƀuh Y-Sôl leh anăn phung anak êkei ñu êbuh leh ti čư̆ Gilbôa.
Diñu plah mă mnơ̆ng gơ̆, mă ba boh kŏ gơ̆ leh anăn mnơ̆ng gơ̆ bi blah, leh anăn tiŏ nao phung hưn tar ƀar čar Philistin čiăng ba klei mrâo mrang jăk kơ phung rup yang leh anăn phung ƀuôn sang diñu.
Diñu dưm mnơ̆ng gơ̆ bi blah hlăm sang yang diñu, leh anăn pơ̆ng boh kŏ gơ̆ hlăm sang yang Dagôn.
Ƀiădah tơdah jih jang phung ƀuôn Jabes-Galaat hmư̆ jih klei phung Philistin ngă leh kơ Y-Sôl,
jih jang phung jhŏng ktang kgŭ nao mă mđuĕ asei mlei Y-Sôl leh anăn asei mlei phung anak êkei gơ̆, leh anăn ba kơ ƀuôn Jabês. Diñu dơr klang digơ̆ ti gŭ kyâo hlăm ƀuôn Jabês, leh anăn kăm ƀơ̆ng huă êjai kjuh hruê.
Snăn Y-Sôl djiê kyua ñu amâo dôk sĭt suôr ôh; ñu amâo mâo jing sĭt suôr ôh hŏng Yêhôwa hlăm klei ñu amâo djă pioh ôh klei Yêhôwa mtă, leh anăn msĕ mơh ñu êmuh leh kơ sa čô mjâo čiăng duah klei kčĕ,
leh anăn amâo duah klei kčĕ mơ̆ng Yêhôwa ôh. Kyua anăn Yêhôwa bi mdjiê ñu, leh anăn jao ƀuôn ala mtao kơ Y-Đawit anak êkei Y-Yêsê.
Hlăk anăn jih jang phung Israel bi kƀĭn mbĭt hŏng Y-Đawit ti ƀuôn Hêbron leh anăn lač, “Nĕ anei, hmei jing klang ih leh anăn kđeh ih.
Ênuk êlâo wăt êjai Y-Sôl jing mtao, ih yơh atăt leh phung Israel kbiă leh anăn lŏ wĭt; leh anăn Yêhôwa Aê Diê ih lač kơ ih, ‘Ih srăng jing mgăt biăp kơ phung ƀuôn sang kâo Israel, leh anăn ih srăng jing khua kiă kriê phung ƀuôn sang kâo Israel.’ ”
Snăn jih jang phung khua mduôn Israel hriê kơ mtao ti ƀuôn Hêbron; leh anăn Y-Đawit ngă klei bi kuôl hŏng diñu ti ƀuôn Hêbron ti anăp Yêhôwa, leh anăn diñu trôč êa ƀâo mngưi kơ Y-Đawit brei jing mtao kiă kriê phung Israel, tui si klei Yêhôwa blŭ leh hŏng Y-Samuel.
Y-Đawit leh anăn jih jang phung Israel nao kơ ƀuôn Yêrusalem, si tô hmô ƀuôn Jêbus, anôk phung Jêbusit dôk leh.
Phung dôk hlăm ƀuôn Jêbus lač kơ Y-Đawit, “Ih amâo dưi hriê mŭt tinei ôh.” Ƀiădah Y-Đawit mă kđông kjăp ƀuôn Siôn, si tô hmô ƀuôn Y-Đawit.
Y-Đawit lač, “Hlei pô srăng čăm phung Jêbusit êlâo hĭn srăng jing khua kơ phung kahan.” Y-Jôap anak êkei Y-Sêruia đĭ nao êlâo, snăn ñu jing khua yơh.
Leh anăn Y-Đawit dôk hlăm kđông kjăp; kyua anăn arăng pia kơ anôk anăn Ƀuôn Y-Đawit.
Ñu mdơ̆ng ƀuôn jŭm dar mơ̆ng Milô; leh anăn Y-Jôap lŏ mkra jih ƀuôn ka leh.
Y-Đawit đĭ hriê kơ prŏng hĭn nanao, kyuadah Yêhôwa kơ phung kahan dôk mbĭt hŏng ñu.
Anei jing phung khua kơ phung kahan jhŏng ktang Y-Đawit, phung krơ̆ng ñu kjăp hlăm ƀuôn ala mtao ñu, mbĭt hŏng jih jang phung Israel, čiăng mjing ñu mtao tui si klei Yêhôwa blŭ leh djŏ kơ phung Israel.
Anei jing klei yăl dliê kơ phung kahan jhŏng ktang Y-Đawit: Y-Jasôbêam sa čô Hakmônit jing khua kơ tlâo čô; hŏng kju ñu bi mdjiê tlâo êtuh čô hlăm sa bliư̆ bi blah.
Pô êdei kơ ñu hlăm tlâo čô kahan jhŏng ktang mâo Y-Êlêasar anak êkei Y-Dôdô mnuih Ahôhit.
Ñu dôk mbĭt hŏng Y-Đawit ti anôk Pasdamim tơdah phung Philistin dăp kahan kơ klei bi blah. Tinăn mâo hma arăng ƀuh mdiê ôrgơ, leh anăn phung kahan đuĕ ti anăp phung Philistin.
Ƀiădah ñu dôk dơ̆ng ti krah hma, mgang hma, leh anăn bi mdjiê phung Philistin; leh anăn Yêhôwa bi mtlaih diñu hŏng klei dưi prŏng.
Tlâo čô hlăm phung tlâo pluh čô khua kahan trŭn nao kơ boh tâo kơ Y-Đawit ti ƀăng čư̆ Adulam, êjai phung kahan Philistin dôk jưh hlăm tlung Rêphaim.
Hlăk anăn Y-Đawit dôk hlăm kđông kjăp; leh anăn kđông kahan phung Philistin dôk ti ƀuôn Betlêhem.
Y-Đawit lač hŏng klei hnĭng, “Ơ čiăng snăk arăng brei êa mnăm kơ kâo mơ̆ng kbăng êa ƀuôn Betlêhem giăm ƀăng jang!”
Snăn tlâo čô kahan jhŏng ktang găn mŭt hlăm wăl phung Philistin leh anăn djăt êa mơ̆ng kbăng ƀuôn Betlêhem giăm ƀăng jang, leh anăn mă ba kơ Y-Đawit. Ƀiădah Y-Đawit amâo mnăm ôh; ñu tuh gơ̆ kơ Yêhôwa,
leh anăn lač, “Hơăi, ti anăp Aê Diê kâo amâo tuôm ngă klei anei ôh. Kâo srăng mnăm mơ̆ êrah klei hdĭp phung kahan anei? Kyuadah digơ̆ săn asei mlei čiăng ba êa anăn.” Kyua anăn ñu amâo mnăm ôh êa anăn. Klei anăn phung tlâo čô kahan jhŏng ktang ngă leh.
Y-Abisai adei Y-Jôap jing khua kơ phung Tlâo Pluh čô. Ñu hră kju ñu ngă kơ tlâo êtuh čô êkei leh anăn bi mdjiê digơ̆, leh anăn mâo klei hing ang mbĭt hŏng tlâo čô anăn.
Ñu mâo hing ang hĭn kơ phung Tlâo Pluh čô, leh anăn jing khua kơ digơ̆; ƀiădah klei hing ang ñu amâo mđơr ôh hŏng phung tlâo čô êlâo anăn.
Y-Bênaya anak êkei Y-Jêhôida jing sa čô jhŏng ktang mơ̆ng ƀuôn Kapsêel, ngă bruă prŏng; ñu bi mdjiê dua ariêl mơ̆ng čar Môap. Msĕ mơh ñu trŭn nao bi mdjiê sa drei êmông gu hlăm sa bĭt ƀăng ti hruê mâo êa pliêr.
Ñu bi mdjiê sa čô Êjip, sa čô êkei prŏng dlông, êma heh dlông. Êkei Êjip djă kju msĕ si giê hdră mñam; ƀiădah Y-Bênaya trŭn nao kơ gơ̆ djă sa ƀĕ giê dra leh anăn mmiă mă kju mơ̆ng kngan êkei Êjip, leh anăn bi mdjiê gơ̆ hŏng kju gơ̆ pô.
Klei anăn Y-Bênaya anak êkei Y-Jêhôida ngă, leh anăn mâo anăn hing ang mbĭt hŏng tlâo čô kahan jhŏng anăn.
Ñu mâo klei hing ang mbĭt hŏng phung tlâo pluh čô, ƀiădah klei hing ang ñu amâo mđơr ôh hŏng phung tlâo čô êlâo anăn. Y-Đawit mdưm ñu khua kơ phung gak mtao.
Phung êkei jhŏng ktang hlăm phung kahan mâo: Y-Asahel adei Y-Jôap, Y-Êlhanan anak êkei Y-Dôdô mơ̆ng ƀuôn Betlêhem,
Y-Samôt mơ̆ng ƀuôn Harôt, Y-Hêles mnuih Pêlôn,
Y-Ira anak êkei Y-Ikês mơ̆ng ƀuôn Têkôa, Y-Abiêser mơ̆ng ƀuôn Anathôt,
Y-Sibêkai mnuih Husatit, Y-Ilai mnuih Ahôhit,
Y-Maharai mơ̆ng ƀuôn Nêtôpa, Y-Hêlet anak êkei Y-Bana mơ̆ng ƀuôn Nêtôpa,
Y-Ithai anak êkei Y-Ribai mơ̆ng ƀuôn Gibêa hlăm găp djuê phung Benjamin, Y-Bênaya mơ̆ng ƀuôn Pirathôn,
Y-Hurai mơ̆ng êa hnoh Gas, Y-Abiêl mnuih Arba,
Y-Asmawet mơ̆ng ƀuôn Bahrum, Y-Êliahba mơ̆ng ƀuôn Salbôn,
Y-Hasem mnuih Gisônit, Y-Jônathan anak êkei Y-Sagê mnuih Hararit,
Y-Ahiam anak êkei Y-Sakar mnuih Hararit, Y-Êliphal anak êkei Y-Ur,
Y-Hêpher mnuih Mêkêratit, Y-Ahija mnuih Pêlônit,
Y-Hêsrô mơ̆ng čư̆ Karmel, Y-Narai anak êkei Y-Êsbai,
Y-Yôel adei Y-Nathan, Y-Miphar anak êkei Y-Hagri,
Y-Sêlek sa čô Amôn, Y-Naharai mơ̆ng ƀuôn Bêerôt, pô djă mnơ̆ng bi blah Y-Jôap anak êkei Y-Sêruia,
Y-Ira sa čô Ithrit, Y-Garep êkei Ithrit,
Y-Uri sa čô Hitit, Y-Sabat anak êkei Y-Ahlai,
Y-Adina anak êkei Y-Sisa mơ̆ng găp djuê Ruben, sa čô khua hlăm phung Ruben, leh anăn tlâo pluh čô mbĭt hŏng ñu,
Y-Hanan anak êkei Y-Maka, leh anăn Y-Jôsaphat mnuih Hitit,
Y-Usia mnuih Asteratit, Y-Sama leh anăn Y-Jêiêl phung anak êkei Y-Hôtham sa čô Arôer,
Y-Jêdiaêl anak êkei Y-Simri, leh anăn Y-Jôha adei ñu, sa čô Tisit,
Y-Êliêl sa čô Mahawit, leh anăn Y-Jêribai, leh anăn Y-Jêsawia, phung anak êkei Y-Êlnam, leh anăn Y-Itma sa čô Môap,
Y-Êliêl leh anăn Y-Ôbet leh anăn Y-Jasiêl sa čô Mêsôba.
Anei jing phung êkei hriê kơ Y-Đawit bi ƀuôn Siklak, êjai ñu amâo dưi hiu êngiê ôh kyua Y-Sôl anak êkei Y-Kis; leh anăn digơ̆ jing hlăm phung kahan jhŏng ktang đru ñu bi blah.
Digơ̆ jing phung kahan djă hna leh anăn dưi mnah hna leh anăn bhĭr boh tâo thâodah hŏng kngan hnuă thâodah kngan điâo. Digơ̆ jing phung Benjamin, găp djuê Y-Sôl.
Khua digơ̆ jing Y-Ahiêser, leh anăn Y-Jôas, jih dua čô anak êkei Y-Sêma mơ̆ng ƀuôn Gibêa; Y-Jêsiêl leh anăn Y-Pêlet phung anak êkei Y-Asmawet; Y-Beraka, Y-Jêhu mơ̆ng ƀuôn Anathôt,
Y-Ismaya mơ̆ng ƀuôn Gabaôn, sa čô kahan ktang ti krah tlâo pluh čô leh anăn sa čô khua kiă kriê tlâo pluh čô anăn; Y-Yêrêmi, Y-Jahasiêl, Y-Jôhanan, Y-Jôsabat mơ̆ng ƀuôn Gêdêra,
Y-Êlusai, Y-Jêrimôt, Y-Bêalia, Y-Sêmaria, Y-Sêphatia mnuih Harup;
Y-Êlkana, Y-Isiya, Y-Asarel, Y-Jôêser, leh anăn Y-Jasôbêam sa čô Kôra;
leh anăn Y-Jôêla leh anăn Y-Sêbadia phung anak êkei Y-Jêrôham mơ̆ng ƀuôn Gêdôr.
Phung mơ̆ng găp djuê Gat nao dôk tĭng kơ Y-Đawit ti kđông kjăp hlăm kdrăn tač jing phung kahan jhŏng ktang leh anăn thâo leh klei bi blah, knhăk djă khil leh anăn hră kju, ƀô̆ mta diñu msĕ si ƀô̆ mta êmông gu, leh anăn dưi êran pral msĕ si ktŏng ti dlông čư̆:
Y-Êser jing khua, Y-Ôbadia kơiăng ñu, Y-Êliap tal tlâo,
Y-Mismana tal pă, Y-Yêrêmi tal êma,
Y-Atai tal năm, Y-Êliêl tal kjuh,
Y-Jôhanan tal sa păn, Y-Êlsabat tal dua păn,
Y-Yêrêmi tal pluh, Y-Mak-Banai tal pluh sa.
Phung Gat anăn jing phung khua kahan, phung điêt hĭn kiă kriê sa êtuh čô leh anăn phung prŏng hĭn kiă kriê sa êbâo čô.
Anăn phung kahan găn êa krông Yurdan ti mlan tal sa, êjai êa krông prŏng dlai hang, leh anăn prah prŭng jih jang phung dôk hlăm tlung phă ngŏ leh anăn phă yŭ.
Đa đa phung kahan Benjamin leh anăn Yuđa hriê kơ kđông kjăp kơ Y-Đawit.
Y-Đawit kbiă čiăng bi tuôm hŏng diñu leh anăn lač kơ diñu, “Tơdah diih hriê kơ kâo hŏng klei khăp čiăng đru kâo, ai tiê kâo srăng khăp kơ diih; ƀiădah tơdah diih čiăng lhiăr jao kâo kơ phung roh kâo, wăt tơdah amâo mâo klei soh hlăm kngan kâo ôh, snăn brei Aê Diê phung aê drei ƀuh leh anăn ƀuah kơ diih.”
Leh anăn Mngăt Myang trŭn dôk ti Y-Amasai, khua kơ phung tlâo pluh čô anăn, leh anăn ñu lač, “Hmei jing phung ih, Ơ Y-Đawit, leh anăn dôk mbĭt hŏng ih, Ơ anak êkei Y-Yêsê! Klei êđăp ênang, klei êđăp ênang kơ ih, leh anăn klei êđăp ênang kơ phung đru ih! Kyuadah Aê Diê ih đru ih.” Leh anăn Y-Đawit jum digơ̆, leh anăn mjing digơ̆ phung khua kơ kahan ñu.
Mâo đa đa phung găp djuê Manasê đuĕ nao kơ Y-Đawit tơdah ñu hriê mbĭt hŏng phung Philistin čiăng bi blah hŏng Y-Sôl. (Ƀiădah Y-Đawit amâo đru phung Philistin ôh, kyuadah phung khua Philistin kčĕ leh anăn tiŏ nao ñu lač, “Ñu srăng đuĕ dôk tĭng kơ khua ñu Y-Sôl jing klei jhat kơ drei.”)
Êjai Y-Đawit nao kơ ƀuôn Siklak phung kahan Manasê anei đuĕ nao dôk mbĭt hŏng ñu: Y-Atna, Y-Jôsabat, Y-Jêdiaêl, Y-Mikel, Y-Jôsabat, Y-Êlihu, leh anăn Y-Silêthai, grăp čô jing khua kơ sa êbâo čô phung kahan Manasê.
Diñu đru Y-Đawit bi kdơ̆ng hŏng phung hriê plah mă; kyuadah jih jang diñu jing phung kahan jhŏng ktang, leh anăn jing phung khua kahan.
Kyuadah grăp hruê phung mnuih hriê nanao kơ Y-Đawit čiăng đru ñu, tơl mâo sa phung kahan lu msĕ si phung kahan Aê Diê.
Anei ênoh êpul phung kahan hriê kơ Y-Đawit hlăm ƀuôn Hêbron, čiăng jao ƀuôn ala mtao Y-Sôl kơ Y-Đawit, tui si klei Yêhôwa blŭ.
Phung kahan Yuđa djă khil leh anăn kju mâo năm êbâo sa păn êtuh čô kahan djă mnơ̆ng bi blah.
Phung kahan Simêôn phung kahan jhŏng ktang mâo kjuh êbâo sa êtuh čô.
Phung Lêwi mâo pă êbâo năm êtuh čô.
Sa čô khua, Y-Jêhôida, mơ̆ng sang Y-Arôn hriê mbĭt hŏng tlâo êbâo kjuh êtuh čô.
Y-Sadôk jing sa čô êkei hlăk ai jhŏng ktang hriê mbĭt hŏng dua pluh dua čô khua kahan mơ̆ng sang ama ñu.
Phung kahan Benjamin, phung găp djuê Y-Sôl, mâo tlâo êbâo čô, lu hĭn hlăm phung diñu êlâo dôk sĭt suôr hŏng sang Y-Sôl.
Phung Êphraim mâo dua pluh dua êbâo sa păn êtuh čô kahan jhŏng ktang mâo hing ang hlăm sang ama diñu.
Phung sa mkrah găp djuê Manasê mâo pluh sa păn êbâo čô, arăng mtă brei nao mjing Y-Đawit mtao.
Phung Isakar, phung thâo mblang jih klei truh dưi thâo ya klei djŏ kơ phung Israel ngă, mâo dua êtuh čô khua, leh anăn jih jang găp djuê diñu ti gŭ klei diñu kiă kriê.
Phung Sabulôn mâo êma pluh êbâo čô kahan thâo leh bi blah, djă mnơ̆ng bi blah djăp mta, čiăng đru Y-Đawit hŏng sa klei čiăng.
Phung Naptali mâo sa êbâo čô khua kahan mbĭt hŏng tlâo pluh kjuh êbâo čô phung kahan djă khil leh anăn kju.
Phung Dan mâo dua pluh sa păn êbâo năm êtuh čô kahan djă mnơ̆ng bi blah.
Phung Aser mâo pă pluh êbâo čô kahan thâo bi blah mkra kơ klei bi blah.
Phung Ruben leh anăn phung Gat leh anăn sa mkrah găp djuê Manasê mơ̆ng hang nah dih êa krông Yurdan mâo sa êtuh dua pluh êbâo čô kahan djă djăp mta mnơ̆ng bi blah.
Jih jang phung anei jing phung kahan bi blah dăp leh kơ klei bi blah hriê kơ ƀuôn Hêbron bŏ hŏng klei čiăng mjing Y-Đawit mtao kiă kriê jih jang phung Israel; msĕ mơh jih jang phung Israel ăt dôk mâo knŏng sa klei mĭn čiăng mjing Y-Đawit mtao.
Diñu dôk tinăn mbĭt hŏng Y-Đawit êjai tlâo hruê, ƀơ̆ng huă leh anăn mnăm, kyuadah phung ayŏng adei diñu mkra leh klei huă mnăm kơ diñu.
Msĕ mơh phung riêng gah diñu mơ̆ng anôk kbưi msĕ si găp djuê Isakar, găp djuê Sabulôn, leh anăn găp djuê Naptali hriê ba mnơ̆ng ƀơ̆ng huă mdiăng hŏng aseh, aseh samô, aseh dliê, leh anăn hŏng êmô, djăp mta mnơ̆ng ƀơ̆ng huă êbeh dlai, ƀêñ boh hra, kmrŭ boh kriăk ƀâo krô, leh anăn kpiê leh anăn êa boh ôliwơ, êmô leh anăn biăp, kyuadah mâo klei hơ̆k mơak ti krah phung Israel.
Y-Đawit trông čhai mbĭt hŏng phung khua kơ sa êbâo čô leh anăn khua kơ sa êtuh čô, grăp čô khua gai gĭt.
Y-Đawit lač kơ jih jang phung Israel bi kƀĭn, “Tơdah diih mĭn jing jăk, leh anăn tơdah jing klei Yêhôwa Aê Diê drei čiăng, brei drei mơĭt asăp blŭ tar ƀar kơ phung ayŏng adei drei ăt dôk hlăm jih čar Israel, leh anăn wăt kơ phung khua ngă yang leh anăn phung Lêwi hlăm ƀuôn mâo kdrăn rơ̆k, čiăng kơ diñu dưi hriê bi kƀĭn mbĭt hŏng drei.
Leh anăn brei drei lŏ kkung ba hip Aê Diê drei kơ drei; kyuadah drei amâo uêñ ôh kơ gơ̆ ênuk Y-Sôl.”
Jih jang phung bi kƀĭn tŭ srăng ngă snăn, kyuadah klei anăn jing djŏ ti anăp ală jih jang phung ƀuôn sang.
Snăn Y-Đawit bi kƀĭn jih jang phung Israel mơ̆ng ƀuôn Sihôr hlăm čar Êjip truh kơ anôk mŭt ƀuôn Hamat, čiăng kkung ba hip Aê Diê mơ̆ng ƀuôn Kiriat-Jêarim.
Y-Đawit leh anăn jih jang phung Israel đĭ nao kơ ƀuôn Bala, lŏ bi anăn ƀuôn Kiriat-Jêarim, jing ƀuôn hlăm čar Yuđa, čiăng kkung ba mơ̆ng anôk anăn hip Aê Diê, arăng pia hŏng anăn Yêhôwa, pô dôk gŭ ti dlông phung čêrubim.
Diñu mdiăng hip Aê Diê hŏng êdeh êmô mrâo mơ̆ng sang Y-Abinadap, leh anăn Y-Usa leh anăn Ahiô gai êdeh.
Y-Đawit leh anăn jih jang phung Israel ngă klei hơ̆k mơak ti anăp Aê Diê hŏng jih klei diñu dưi, hŏng klei mmuñ, ayŭ đĭng kliă, pĕ brô̆, tông hgơr, êyuh dang, leh anăn ayŭ ki.
Tơdah diñu truh kơ anôk prah mdiê ƀuôn Kidôn, Y-Usa yơr kngan ñu čiăng krơ̆ng hip, kyuadah êmô têč hnêč.
Snăn Yêhôwa čuh ai ngêñ kơ Y-Usa, leh anăn čăm gơ̆ kyuadah gơ̆ yơr kngan djă hip, leh anăn gơ̆ djiê tinăn ti anăp Aê Diê.
Y-Đawit ăl kyuadah Yêhôwa bi kmhal leh Y-Usa; leh anăn arăng pia anôk anăn Pêres-Usa truh kơ hruê anei.
Leh anăn Y-Đawit huĭ kơ Aê Diê hruê anăn, leh anăn ñu lač, “Si kâo dưi atăt ba hip Aê Diê kơ sang kâo?”
Snăn Y-Đawit amâo atăt ba ôh hip mŭt hlăm ƀuôn Y-Đawit, ƀiădah weh bi mŭt hip hlăm sang Y-Ôbet-Êđôm êkei Gitit.
Hip Aê Diê ăt dôk hlăm sang Y-Ôbet-Êđôm êjai tlâo mlan; leh anăn Yêhôwa brei klei jăk jĭn kơ sang Y-Ôbet-Êđôm leh anăn kơ jih jang mnơ̆ng gơ̆ mâo.
Y-Hiram mtao ƀuôn Tir tiŏ nao mnuih hưn kơ Y-Đawit, leh anăn mơĭt kyâo sêdar wăt phung mă bruă hŏng boh tâo leh anăn phung krah kmeh čiăng mdơ̆ng sa boh sang kơ ñu.
Y-Đawit thâo kơ Yêhôwa mjing ñu leh mtao kiă kriê phung Israel, leh anăn thâo kơ ƀuôn ala mtao mâo klei arăng mpŭ kyua phung ƀuôn sang ñu phung Israel.
Y-Đawit lŏ mă lu mô̆ hlăm ƀuôn Yêrusalem, leh anăn Y-Đawit lŏ mâo lu anak êkei leh anăn anak mniê.
Anei anăn phung anak ñu mâo hlăm ƀuôn Yêrusalem: Y-Samua, Y-Sôbap, Y-Nathan, Y-Salômôn,
Y-Iphar, Y-Êlisua, Y-Êlpêlet,
Y-Nôga, Y-Nêphek, Y-Japhia,
Y-Êlisama, Y-Bêliada, leh anăn Y-Êliphêlet.
Tơdah phung Philistin hmư̆ arăng trôč leh êa ƀâo mngưi brei Y-Đawit jing mtao kiă kriê jih jang phung Israel, jih jang phung Philistin đĭ nao duah Y-Đawit; Y-Đawit hmư̆ klei anăn leh anăn kbiă nao bi blah hŏng diñu.
Phung Philistin hriê čiăng plah mă dŏ dô hlăm tlung Rêphaim.
Y-Đawit êmuh kơ Aê Diê, “Kâo srăng nao bi blah hŏng phung Philistin mơ̆? Ih srăng jao diñu hlăm kngan kâo mơ̆?” Yêhôwa lač kơ ñu, “Nao bĕ, leh anăn kâo srăng jao diñu hlăm kngan ih.”
Snăn ñu nao kơ ƀuôn Baal-Pêrisim, leh anăn Y-Đawit dưi hŏng diñu ti anăn. Leh anăn Y-Đawit lač, “Aê Diê bi rai leh phung roh kâo hŏng kngan kâo msĕ si êa lip.” Kyua anăn arăng pia anôk anăn Baal-Pêrisim.
Diñu lui rup yang diñu tinăn; Y-Đawit mtă, leh anăn arăng čuh hĕ rup yang anăn.
Phung Philistin lŏ nao plah mă hlăm tlung.
Tơdah Y-Đawit lŏ êmuh kơ Aê Diê, Aê Diê lač kơ ñu, “Đăm ih nao phă kơ diñu ôh; dar ti tluôn diñu leh anăn hriê phă kyâo balsam.
Tơdah ih hmư̆ ênai jơ̆ng ti ƀrŏng kyâo balsam, snăn nao bi blah bĕ, kyuadah Aê Diê kbiă nao êlâo kơ ih leh čiăng čăm phung kahan Philistin.”
Y-Đawit ngă tui si Aê Diê mtă leh kơ ñu, leh anăn diñu bi blah dưi hŏng phung kahan Philistin mơ̆ng ƀuôn Gabaôn truh kơ ƀuôn Gêser.
Klei hing ang Y-Đawit arăng hmư̆ tar ƀar čar, leh anăn Yêhôwa brei jih jang phung găp djuê mnuih huĭ kơ ñu.
Y-Đawit mdơ̆ng lu boh sang kơ ñu pô hlăm ƀuôn Y-Đawit, leh anăn ñu mkra sa anôk kơ hip Aê Diê, leh anăn mdơ̆ng sa boh sang čhiăm kơ hip anăn.
Leh anăn Y-Đawit lač, “Amâo mâo phung mkăn ôh, knŏng phung Lêwi dưi kkung hip Aê Diê, kyuadah Yêhôwa ruah leh diñu brei kkung hip Yêhôwa leh anăn mă bruă kơ ñu hlŏng lar.”
Y-Đawit bi kƀĭn jih jang phung Israel ti ƀuôn Yêrusalem, čiăng kkung ba hip Yêhôwa kơ anôk ñu mkra leh kơ gơ̆.
Y-Đawit bi kƀĭn mđrăm mbĭt jih jang phung anak êkei Y-Arôn leh anăn phung Lêwi:
phung anak êkei Y-Kôhat mâo Y-Uriêl jing khua, mbĭt hŏng sa êtuh dua pluh čô phung ayŏng adei ñu;
phung anak êkei Y-Mêrari mâo Y-Asia jing khua, mbĭt hŏng dua êtuh dua pluh čô phung ayŏng adei ñu;
phung anak êkei Y-Gersôm mâo Y-Jôel jing khua, mbĭt hŏng sa êtuh tlâo pluh čô phung ayŏng adei ñu;
phung anak êkei Y-Êlisapan mâo Y-Sêmaya jing khua, mbĭt hŏng dua êtuh čô phung ayŏng adei ñu;
phung anak êkei Y-Hêbron mâo Y-Êliêl jing khua, mbĭt hŏng sa păn pluh čô phung ayŏng adei ñu;
phung anak êkei Y-Usiêl mâo Y-Aminadap jing khua, mbĭt hŏng sa êtuh pluh dua čô phung ayŏng adei ñu.
Leh anăn Y-Đawit iêu bi kƀĭn phung khua ngă yang Y-Sadôk leh anăn Y-Abiathar, leh anăn phung Lêwi Y-Uriêl, Y-Asaya, Y-Jôel, Y-Sêmaya, Y-Êliêl, leh anăn Y-Aminadap,
leh anăn lač kơ digơ̆, Diih jing khua kơ sang ama diih phung Lêwi; bi doh hĕ diih pô, diih leh anăn phung ayŏng adei diih, snăn diih dưi kkung ba hip Yêhôwa Aê Diê Israel kơ anôk kâo mkra leh kơ gơ̆.
Kyuadah diih amâo tuôm kkung gơ̆ tal êlâo ôh, Yêhôwa Aê Diê drei ngă kơ drei, kyuadah drei amâo kiă kriê gơ̆ tui si ñu mtă leh.
Snăn phung khua ngă yang leh anăn phung Lêwi bi doh hĕ digơ̆ pô, čiăng kkung ba hip Yêhôwa Aê Diê Israel.
Phung Lêwi kkung hip Aê Diê ti mra diñu hŏng giê, tui si klei Yêhôwa blŭ mtă leh kơ Y-Môis.
Msĕ mơh Y-Đawit mtă kơ phung khua Lêwi brei mdưm phung ayŏng adei diñu jing phung mmuñ srăng pĕ brô̆, ayŭ đĭng kliă, êyuh dang hŏng klei kraih čiăng mâo asăp ênai hơ̆k mơak.
Snăn phung Lêwi mdưm Y-Hêman anak êkei Y-Yôel; leh anăn adei ñu Y-Asap anak êkei Y-Bêrêkia; leh anăn mơ̆ng phung anak êkei Y-Mêrari phung ayŏng adei diñu, Y-Êthan anak êkei Y-Kusaya;
leh anăn mbĭt hŏng diñu phung ayŏng adei diñu hlăm êpul tal dua, Y-Sakari, Y-Jasiêl, Y-Sêmiramôt, Y-Jêhiêl, Y-Uni, Y-Êliap, Y-Bênaya, Y-Maseya, Y-Matitia, Y-Êliphêlêhu, leh anăn Y-Mikneya, leh anăn phung kiă ƀăng jang Y-Ôbet-Êđôm leh anăn Y-Jêiêl.
Phung mmuñ, Y-Hêman, Y-Asap, leh anăn Y-Êtham mâo bruă êyuh dang kông;
Y-Sakari, Y-Asriel, Y-Sêmiramôt, Y-Jêhiêl, Y-Uni, Y-Êliap, Y-Maseya leh anăn Y-Bênaya mâo bruă pĕ brô̆ tui si Alamôt;
ƀiădah Y-Matitia, Y-Êliphêlêhu, Y-Mikneya, Y-Ôbet-Êđôm, Y-Jêiêl, leh anăn Y-Asasia mâo bruă atăt diñu êjai ayŭ đĭng kliă tui si Sêminit.
Y-Kênania jing khua kơ phung Lêwi kưt mmuñ mâo bruă atăt klei kưt mmuñ, kyuadah ñu thâo săng bruă anăn.
Y-Bêrêkia leh anăn Y-Êlkana jing phung kiă ƀăng jang kơ hip.
Y-Sêbania, Y-Jôsaphat, Y-Nêthanel, Y-Amasai, Y-Sakari, Y-Bênaya, leh anăn Y-Êliêser phung khua ngă yang srăng ayŭ ki ti anăp hip Aê Diê. Y-Ôbet-Êđôm leh anăn Y-Jêhia msĕ mơh jing phung kiă ƀăng jang kơ hip.
Snăn Y-Đawit leh anăn phung khua mduôn Israel leh anăn phung khua kơ sa êbâo čô nao atăt ba hip klei bi mguôp Yêhôwa mơ̆ng sang Y-Ôbet-Êđôm hŏng klei hơ̆k.
Kyuadah Aê Diê đru leh phung Lêwi kkung hip klei bi mguôp Yêhôwa, diñu ngă yang kjuh drei êmô knô leh anăn kjuh drei biăp knô.
Y-Đawit hơô ao jhung ngă hŏng kbuă điêt aruăt, msĕ si jih jang phung Lêwi phung kkung hip, leh anăn phung mmuñ, leh anăn Y-Kênania khua kơ phung kưt mmuñ; leh anăn Y-Đawit hơô ao êphôt ngă hŏng kbuă.
Snăn jih jang phung Israel atăt ba hip klei bi mguôp Yêhôwa hŏng klei ur driâo, hŏng asăp ki, dang, leh anăn asăp ênai kraih ktang mơ̆ng brô̆ leh anăn đĭng kliă.
Êjai hip klei bi mguôp Yêhôwa truh kơ ƀuôn Y-Đawit, H'Mikal anak mniê Y-Sôl dlăng mơ̆ng ƀăng bhă điêt, leh anăn ƀuh Mtao Đawit kdŏ leh anăn ngă klei hơ̆k; leh anăn H'Mikal bi êmut kơ Y-Đawit hlăm ai tiê ñu.
Diñu kkung bi mŭt hip Aê Diê leh anăn dưm gơ̆ hlăm lam sang čhiăm Y-Đawit mdơ̆ng leh kơ gơ̆; leh anăn diñu čuh mnơ̆ng myơr čuh leh anăn mnơ̆ng myơr kơ klei êđăp ênang ti anăp Aê Diê.
Tơdah Y-Đawit ruê̆ leh hŏng bruă myơr mnơ̆ng myơr čuh leh anăn mnơ̆ng myơr kơ klei êđăp ênang, ñu hơêč hmưi kơ phung ƀuôn sang hlăm anăn Yêhôwa,
leh anăn bi mbha kơ jih jang phung Israel wăt êkei wăt mniê kơ grăp čô sa klŏ kpŭng, sa kdrêč čĭm, leh anăn sa klŏ ƀêñ boh kriăk ƀâo krô.
Leh anăn ñu mdưm đa đa phung Lêwi jing phung mă bruă ti anăp hip Yêhôwa, brei digơ̆ iêu wah lač, bi mni, leh anăn mpŭ mni kơ Yêhôwa Aê Diê Israel.
Y-Asap jing khua, Y-Sakari jing pô tal dua, leh anăn mâo Y-Jêhiêl, Y-Sêmiramôt, Y-Jêiêl, Y-Matitia, Y-Êliap, Y-Bênaya, Y-Ôbet-Êđôm, leh anăn Y-Jêiêl mâo bruă pĕ brô̆ leh anăn ayŭ đĭng kliă; Y-Asap êyuh dang,
leh anăn Y-Bênaya leh anăn Y-Jahasiêl phung khua ngă yang ayŭ nanao ki ti anăp hip klei bi mguôp Aê Diê.
Ti hruê anăn Y-Đawit mtă êlâo hĭn brei Y-Asap leh anăn phung ayŏng adei ñu mmuñ bi mni kơ Yêhôwa.
Ơ bi mni bĕ kơ Yêhôwa, iêu wah lač kơ anăn ñu, brei phung ƀuôn sang thâo bruă ñu!
Mmuñ bĕ kơ ñu, mmuñ bi mni bĕ kơ ñu, hưn bĕ jih jang bruă yuôm bhăn ñu!
Bi mni bĕ kơ diih pô hlăm anăn doh jăk ñu; brei ai tiê phung duah Yêhôwa mâo klei hơ̆k mơak!
Duah bĕ Yêhôwa leh anăn klei myang ñu, duah bĕ ƀô̆ mta ñu nanao!
Hdơr bĕ bruă yuôm bhăn ñu ngă leh, klei yuôm bhăn ñu ngă leh anăn klei ñu blŭ kđi,
Ơ phung anak čô dĭng buăl ñu Israel, Ơ phung anak êkei Y-Yakôp, phung ñu ruah leh!
Ñu jing Yêhôwa Aê Diê drei; klei ñu phat kđi dôk leh tar ƀar lăn ala.
Ñu hdơr nanao kơ klei ñu bi mguôp, kơ klei ñu blŭ mtă leh, truh kơ sa êbâo ênuk,
klei bi mguôp ñu ngă leh hŏng Y-Abraham, klei ñu kat asei ƀuăn kơ Y-Isăk,
klei anăn ñu bi kjăp leh jing klei bhiăn kơ Y-Yakôp, jing klei bi mguôp hlŏng lar kơ phung Israel,
êjai lač, “Kơ diih kâo srăng brei čar Kanaan, jing kdrêč ngăn dưn kơ diih.”
Tơdah diñu jing phung knŏng ƀiă, arăng yap amâo mâo yuôm ôh, leh anăn phung jưh bhiâo tinăn
hiu rưng mơ̆ng sa găp djuê kơ sa găp djuê mkăn, mơ̆ng sa boh ƀuôn ala mtao kơ phung ƀuôn sang mkăn,
ñu amâo tŭ ôh arăng ktư̆ juă digơ̆, ñu ƀuah kơ phung mtao kyua digơ̆,
êjai lač, “Đăm ruêh ôh phung kâo trôč leh êa ƀâo mngưi, đăm ngă jhat ôh kơ phung khua pô hưn êlâo kâo!”
Ơ jih jang lăn ala, mmuñ bĕ kơ Yêhôwa! Hưn bĕ grăp hruê klei ñu bi mtlaih.
Hưn bĕ klei guh kơang ñu ti krah phung găp djuê mnuih, bruă bi kngăr ñu ngă leh ti krah jih jang phung ƀuôn sang!
Kyuadah Yêhôwa jing prŏng, năng sĭt kơ arăng bi mni, leh anăn ñu jing năng kơ arăng huĭ mpŭ hĭn kơ jih jang phung yang.
Kyuadah jih jang yang phung ƀuôn sang jing knŏng rup krah, ƀiădah Yêhôwa mjing leh adiê.
Klei mpŭ leh anăn klei kdrăm kơah dôk ti anăp ñu; klei myang leh anăn klei hơ̆k dôk mbĭt hŏng ñu.
Ơ phung găp djuê phung ƀuôn sang, yap bĕ jing dŏ Yêhôwa, yap bĕ jing dŏ Yêhôwa klei guh kơang leh anăn klei myang!
Yap bĕ jing dŏ Yêhôwa klei guh kơang djŏ kơ anăn ñu; djă ba bĕ mnơ̆ng myơr leh anăn hriê ti anăp ñu! Kkuh mpŭ kơ Yêhôwa hŏng kdrăp doh jăk.
Ktư̆ yơ̆ng bĕ ti anăp ñu, Ơ jih jang lăn ala; sĭt nik, lăn ala dôk kjăp, amâo dưi kpư̆ mgei ôh.
Brei adiê hơ̆k, leh anăn lăn ala mơak, leh anăn brei diñu lač ti krah phung găp djuê mnuih, “Yêhôwa kiă kriê!”
Brei êa ksĭ gruh, wăt jih jang mnơ̆ng hlăm ñu, brei hma mơak, wăt jih jang mnơ̆ng hlăm ñu!
Hlăk anăn jih jang ana kyâo srăng mmuñ hŏng klei hơ̆k ti anăp Yêhôwa, kyuadah ñu hriê čiăng phat kđi lăn ala.
Ơ bi mni bĕ kơ Yêhôwa, kyuadah ñu jing jăk; kyuadah klei ñu khăp sĭt suôr dôk nanao hlŏng lar!
Lač bĕ msĕ mơh: “Bi mtlaih bĕ hmei, Ơ Aê Diê kơ klei bi mtlaih hmei, bi kƀĭn leh anăn bi mtlaih hmei mơ̆ng krah phung găp djuê mnuih, čiăng kơ hmei dưi bi mni kơ anăn doh jăk ih, leh anăn mâo klei hơ̆k mơak hlăm klei bi mni kơ ih.
Mpŭ mni kơ Yêhôwa, Aê Diê Israel, mơ̆ng ênuk hlŏng lar truh kơ ênuk hlŏng lar!” Leh anăn jih jang phung ƀuôn sang lač, “Amen!” leh anăn mpŭ mni kơ Yêhôwa!
Snăn Y-Đawit lui Y-Asap leh anăn phung ayŏng adei ñu tinăn ti anăp hip klei bi mguôp Yêhôwa čiăng mă bruă nanao ti anăp hip tui si klei djŏ grăp hruê,
leh anăn msĕ mơh Y-Ôbet-Êđôm leh anăn phung năm pluh sa păn čô ayŏng adei ñu; êjai Y-Ôbet-Êđôm anak êkei Y-Yêduthun leh anăn Y-Hôsa pioh kơ bruă kiă ƀăng jang.
Ñu lui khua ngă yang Y-Sadôk leh anăn phung ayŏng adei ñu phung khua ngă yang ti anăp sang čhiăm Yêhôwa hlăm anôk dlông ti ƀuôn Gabaôn,
čiăng myơr mnơ̆ng myơr čuh kơ Yêhôwa ti dlông knưl čuh mnơ̆ng myơr nanao aguah leh anăn tlam, tui si jih klei čih leh hlăm klei bhiăn Yêhôwa mtă leh kơ phung Israel.
Mbĭt hŏng diñu mâo Y-Hêman leh anăn Y-Yêduthun, leh anăn phung mkăn arăng ruah leh anăn pioh kơ bruă bi mni kơ Yêhôwa, kyuadah klei ñu khăp sĭt suôr dôk nanao hlŏng lar.
Y-Hêman leh anăn Y-Yêduthun mâo ki leh anăn dang pioh ayŭ êyuh leh anăn mnơ̆ng mkăn pioh kơ klei mmuñ doh jăk. Arăng mdưm leh phung anak êkei Y-Yêduthun kơ bruă kiă ƀăng jang.
Leh anăn jih jang phung ƀuôn sang đuĕ wĭt grăp čô kơ sang ñu pô, leh anăn Y-Đawit wĭt kơ sang čhiăm čiăng hơêč hmưi kơ phung mnuih hlăm sang ñu.
Tơdah Y-Đawit dôk hlăm sang ñu pô, Y-Đawit lač kơ khua pô hưn êlâo Y-Nathan, “Nĕ anei, kâo dôk hlăm sa boh sang ngă hŏng kyâo sêdar, ƀiădah hip klei bi mguôp Yêhôwa dôk ti gŭ sang čhiăm.”
Y-Nathan lač kơ Y-Đawit, “Ngă bĕ jih klei ih mĭn hlăm ai tiê ih, kyuadah Aê Diê dôk mbĭt hŏng ih.”
Ƀiădah mlam anăn mơh Yêhôwa blŭ kơ Y-Nathan,
“Nao hưn bĕ kơ dĭng buăl kâo Y-Đawit, ‘Snei Yêhôwa lač: Ih amâo srăng mdơ̆ng ôh sa boh sang brei kâo dôk.
Kyuadah kâo amâo tuôm dôk hlăm sa boh sang ôh mơ̆ng hruê kâo atăt bi kbiă leh phung Israel truh kơ hruê anei, ƀiădah kâo hiu leh mơ̆ng sang čhiăm anei kơ sang čhiăm mkăn, mơ̆ng knưl ngă yang anei kơ knưl ngă yang mkăn.
Hlăm jih jang anôk kâo hiu leh mbĭt hŏng jih jang phung Israel, kâo tuôm blŭ leh mơ̆ sa boh hŏng phung khua phat kđi phung Israel, kơ diñu kâo mtă leh brei jing mgăt biăp kơ phung ƀuôn sang kâo, lač, “Si ngă diih amâo mdơ̆ng kơ kâo ôh sa boh sang hŏng kyâo sêdar?” ’
Kyua anăn ară anei, brei ih lač snei kơ dĭng buăl kâo Y-Đawit, ‘Snei Yêhôwa kơ phung kahan lač, Kâo mă ih mơ̆ng kdrăn rơ̆k êjai ih tui hlue biăp, čiăng kơ ih jing khua kiă kriê phung ƀuôn sang kâo Israel;
leh anăn kâo dôk leh mbĭt hŏng ih ti anôk ih nao, leh anăn kâo bi rai leh jih jang phung roh ih ti anăp ih; leh anăn kâo srăng brei ih mâo anăn hing ang msĕ si anăn phung prŏng ti lăn ala.
Leh anăn kâo srăng ruah sa anôk kơ phung ƀuôn sang kâo Israel, leh anăn kâo srăng pla diñu, čiăng kơ diñu dưi dôk hlăm anôk diñu pô, leh anăn arăng amâo dưi lŏ bi rŭng diñu ôh; leh anăn phung jhat ƀai amâo srăng lŏ bi rai diñu ôh msĕ si ênuk êlâo,
dơ̆ng mơ̆ng ênuk kâo mdưm leh phung khua phat kđi kiă kriê phung ƀuôn sang kâo Israel; leh anăn kâo srăng brei jih jang phung roh ih mŭt ih. Êbeh kơ klei anăn kâo hưn kơ ih kơ Yêhôwa srăng mdơ̆ng kơ ih sa boh sang.
Tơdah truh leh hruê ih srăng djiê nao dôk mbĭt hŏng phung aê ih, kâo srăng bi mđĭ sa čô pô čuê ih, sa čô hlăm phung anak êkei ih pô, leh anăn kâo srăng bi kjăp ƀuôn ala mtao ñu.
Ñu yơh srăng mdơ̆ng sa boh sang kơ kâo, leh anăn kâo srăng bi kjăp jhưng mtao ñu hlŏng lar.
Kâo srăng jing ama ñu, leh anăn ñu srăng jing anak êkei kâo; kâo amâo srăng sua mă hĕ ôh klei kâo khăp sĭt suôr mơ̆ng ñu msĕ si kâo sua mă leh mơ̆ng pô êlâo kơ ih,
ƀiădah kâo srăng bi kjăp ñu hlăm sang kâo leh anăn hlăm ƀuôn ala mtao kâo hlŏng lar, leh anăn jhưng mtao ñu srăng jing kjăp hlŏng lar.’ ”
Tui si jih jang klei blŭ anăn, leh anăn tui si jih jang klei bi ƀuh anăn Y-Nathan blŭ leh kơ Y-Đawit.
Leh anăn Mtao Đawit mŭt leh anăn dôk gŭ ti anăp Yêhôwa leh anăn lač, “Hlei kâo jing, Ơ Yêhôwa Aê Diê, leh anăn ya jing sang kâo tơl ih atăt ba kâo truh tinei?
Klei anei jing sa mnơ̆ng điêt ti anăp ală ih, Ơ Aê Diê; ih blŭ msĕ mơh djŏ kơ sang dĭng buăl ih kơ lu ênuk srăng truh, leh anăn yap leh kâo msĕ si mnuih mâo klei mpŭ hĭn, Ơ Yêhôwa Aê Diê.
Ya Y-Đawit lŏ blŭ lu hĭn kơ ih kyuadah ih mpŭ leh kơ dĭng buăl ih? Kyuadah ih thâo kral leh dĭng buăl ih.
Kyua dĭng buăl ih yơh, Ơ Yêhôwa, leh anăn tui si ai tiê ih pô čiăng ih ngă leh jih klei prŏng anei, brei kâo thâo jih jang klei prŏng anei.
Amâo mâo pô msĕ si ih ôh, Ơ Yêhôwa, leh anăn amâo mâo Aê Diê mkăn ôh êbeh kơ ih, tui si jih klei hmei hmư̆ leh hŏng knga hmei.
Hlei găp djuê mkăn ti lăn ala jing msĕ si phung ƀuôn sang ih Israel, phung Aê Diê nao bi tui brei jing phung ƀuôn sang ñu, mjing kơ ih pô sa anăn prŏng leh anăn năng kơ arăng huĭ, êjai ih suôt phung găp djuê mkăn ti anăp phung ƀuôn sang ih, phung ih bi tui leh mơ̆ng čar Êjip?
Ih brei leh phung ƀuôn sang ih Israel jing phung ƀuôn sang ih pô nanao hlŏng lar; leh anăn ih, Ơ Yêhôwa, jing leh Aê Diê diñu.
Leh anăn ară anei, Ơ Yêhôwa, brei klei ih blŭ leh djŏ kơ dĭng buăl ih leh anăn kơ sang ñu dôk kjăp nanao hlŏng lar, leh anăn ngă bĕ tui si klei ih blŭ leh;
leh anăn anăn ih srăng jing kjăp leh anăn mâo klei arăng bi mni nanao hlŏng lar êjai lač, ‘Yêhôwa kơ phung kahan, Aê Diê phung Israel, jing Aê Diê phung Israel.’ Leh anăn sang dĭng buăl ih Y-Đawit srăng jing kjăp ti anăp ih.
Kyuadah ih, Ơ Aê Diê kâo, bi êdah leh kơ dĭng buăl ih klei ih srăng mdơ̆ng sa boh sang kơ ñu; kyua anăn dĭng buăl ih mâo klei jhŏng wah lač ti anăp ih.
Leh anăn ară anei, Ơ Yêhôwa, ih jing Aê Diê, leh anăn ih ƀuăn leh klei jăk anei kơ dĭng buăl ih,
snăn ară anei akâo kơ ih mơak hơêč hmưi kơ sang dĭng buăl ih, čiăng kơ gơ̆ dưi dôk nanao hlŏng lar ti anăp ih; kyuadah, Ơ Yêhôwa, ya mnơ̆ng ih hơêč hmưi leh srăng mâo klei hơêč hmưi nanao hlŏng lar.”
Leh klei anăn Y-Đawit dưi hŏng phung Philistin leh anăn bi mŭt digơ̆, leh anăn ñu mă ƀuôn Gat leh anăn jih jang ƀuôn đơ điêt gơ̆ mơ̆ng kngan phung Philistin.
Leh anăn ñu dưi hŏng phung Môap, leh anăn phung Môap jing dĭng buăl kơ Y-Đawit leh anăn tuh jia kơ ñu.
Msĕ mơh Y-Đawit dưi hŏng Y-Hadarêser mtao ƀuôn Sêba phă hŏng ƀuôn Hamat, êjai ñu nao bi kjăp klei ñu kiă kriê truh ti êa krông Ơprat.
Y-Đawit plah mă mơ̆ng ñu sa êbâo boh êdeh aseh, kjuh êbâo kahan đĭ aseh, leh anăn dua pluh êbâo kahan êbat jơ̆ng; leh anăn Y-Đawit khăt aruăt kđul jơ̆ng jih jang aseh đoh êdeh, ƀiădah lui djăp kơ sa êtuh boh êdeh.
Tơđah phung Siri mơ̆ng ƀuôn Damas hriê dŏng Y-Hadarêser mtao ƀuôn Sôba, Y-Đawit bi mdjiê dua pluh dua êbâo čô kahan phung Siri.
Leh anăn Y-Đawit mdơ̆ng kđông kahan hlăm čar Siri dŏ ƀuôn Damas; leh anăn phung Siri jing dĭng buăl kơ Y-Đawit leh anăn tuh jia kơ ñu. Yêhôwa brei Y-Đawit mâo klei dưi hlăm klei bi blah grăp anôk ñu nao.
Y-Đawit plah mă khil mah phung dĭng buăl Y-Hadarêser djă, leh anăn ba kơ ƀuôn Yêrusalem.
Mơ̆ng ƀuôn Tibhat leh anăn ƀuôn Kun, ƀuôn Y-Hadarêser, Y-Đawit plah mă lu snăk kông; hŏng dŏ anăn Y-Salômôn ngă ƀrŏng mgơ̆ng êa leh anăn kmeh leh anăn čhiên mngan hŏng kông.
Tơdah Y-Tôu mtao ƀuôn Hamat hmư̆ kơ Y-Đawit dưi leh hŏng jih phung kahan Y-Hadarêser mtao ƀuôn Sôba,
ñu tiŏ nao anak êkei ñu Y-Hadôram kơ Mtao Đawit čiăng kkuh leh anăn hơêč hmưi kơ gơ̆ kyuadah gơ̆ bi blah dưi leh hŏng Y-Hadarêser; kyuadah Y-Hadarêser khăng bi blah hŏng Y-Tôu jêñ jêñ. Ñu mơĭt djăp mta mnơ̆ng ngă hŏng mah, hŏng prăk, leh anăn hŏng kông;
dŏ anăn msĕ mơh Mtao Đawit myơr pioh kơ Yêhôwa, mbĭt hŏng prăk leh anăn mah ñu plah mă leh mơ̆ng jih jang găp djuê mnuih mkăn mơ̆ng čar Êđôm, čar Môap, čar Amôn, čar Philistin, leh anăn čar Amalek.
Y-Abisai anak êkei Y-Sêruia bi mdjiê pluh sa păn êbâo phung Êđôm hlăm Tlung Hra.
Ñu mdơ̆ng kđông kahan hlăm čar Êđôm; leh anăn jih jang phung Êđôm jing dĭng buăl kơ Y-Đawit. Leh anăn Yêhôwa brei Y-Đawit mâo klei dưi hlăm klei bi blah grăp anôk ñu nao.
Snăn Y-Đawit jing mtao kiă kriê jih jang phung Israel; leh anăn ñu phat kđi hŏng klei kpă leh anăn klei djŏ kơ jih jang phung ƀuôn sang ñu.
Y-Jôap anak êkei Y-Sêruia jing khua prŏng kơ jih jang phung kahan; leh anăn Y-Jôsaphat anak êkei Y-Ahilut jing pô kăp čih pioh klei truh;
Y-Sadôk anak êkei Y-Ahitup leh anăn Y-Ahimêlek anak êkei Y-Abiathar jing phung khua ngă yang; Y-Sawsa jing khua čih hră;
Y-Bênaya anak êkei Y-Jêhôida jing khua kơ phung Kêrêthit leh anăn phung Pêlêthit; leh anăn phung anak êkei Y-Đawit jing phung khua prŏng hlăm bruă mtao.
Leh klei anăn Y-Nahas mtao Amôn djiê, leh anăn anak êkei ñu jing mtao kiă kriê čuê ñu.
Y-Đawit lač, “Kâo srăng ngă hŏng klei sĭt suôr kơ Y-Hanun anak êkei Y-Nahas, kyuadah ama ñu ngă leh klei sĭt suôr kơ kâo.” Snăn Y-Đawit tiŏ nao phung hưn čiăng bi juh ñu kyua klei truh kơ ama ñu. Leh anăn phung dĭng buăl Y-Đawit nao truh kơ Y-Hanun hlăm čar Amôn čiăng bi juh gơ̆.
Ƀiădah phung khua Amôn lač kơ Y-Hanun, “Ih mĭn mơ̆ kyua Y-Đawit tiŏ hriê leh phung bi juh ih, klei anăn jing klei ñu mpŭ kơ ama ih? Amâo djŏ hĕ phung dĭng buăl ñu hriê leh kơ ih čiăng duah ksiêm leh anăn mdlưh čar anei?”
Snăn Y-Hanun mă phung dĭng buăl Y-Đawit, kuêh hĕ ƀô̆ digơ̆, leh anăn khăt hĕ čhum ao digơ̆ ti krah wah ti kơiêng digơ̆, leh anăn brei digơ̆ wĭt.
Tơdah Y-Đawit hmư̆ arăng yăl dliê klei truh kơ phung anăn, ñu tiŏ nao mnuih bi tuôm hŏng digơ̆, kyuadah phung anăn bŏ hŏng klei hêñ. Leh anăn mtao lač, “Dôk bĕ ti ƀuôn Yêrikô tơl mlâo kang diih dlông leh, leh anăn kơh diih lŏ wĭt.”
Tơdah phung Amôn thâo klei diñu ngă brei kơ Y-Đawit bi êmut kơ diñu, Y-Hanun leh anăn phung Amôn mơĭt sa êbâo talăng prăk čiăng mưn êdeh aseh leh anăn phung kahan đĭ aseh mơ̆ng čar Mêsôpôtami, mơ̆ng čar Aram-Maka leh anăn mơ̆ng čar Sôba.
Diñu mưn tlâo pluh dua êbâo êdeh aseh leh anăn mtao Maka mbĭt hŏng phung kahan ñu; digơ̆ hriê leh anăn jưh ti anăp ƀuôn Mêdêba. Arăng iêu phung Amôn mơ̆ng ƀuôn diñu hriê kơ klei bi blah.
Tơđah Y-Đawit hmư̆ klei anăn, ñu tiŏ nao Y-Jôap leh anăn jih jang phung kahan jhŏng ktang ñu.
Phung Amôn kbiă leh anăn dăp kahan ti anôk mŭt ƀuôn, leh anăn phung mtao ñu mưn leh dôk hlăm dliê.
Tơdah Y-Jôap ƀuh arăng mkra klei bi blah hŏng ñu ti anăp leh anăn ti tluôn, ñu ruah đa đa phung kahan jăk hĭn hlăm phung Israel, leh anăn dăp brei digơ̆ bi blah hŏng phung Siri.
Phung kahan ñu ăt dôk ñu jao kơ adei ñu Y-Abisai, leh anăn dăp bi blah hŏng phung Amôn.
Ñu lač, “Tơdah phung Siri ktang đei kơ kâo, hlăk anăn brei ih đru kâo; ƀiădah tơdah phung Amôn ktang đei kơ ih, hlăk anăn kâo srăng đru ih.
Ngă jhŏng bĕ leh anăn brei drei jing mnuih ktang kyua phung ƀuôn sang drei, leh anăn kyua jih jang ƀuôn Aê Diê drei; leh anăn brei Yêhôwa ngă tui si ñu mĭn jăk.”
Snăn Y-Jôap leh anăn phung ƀuôn sang mbĭt hŏng ñu nao giăm ti anăp phung Siri čiăng bi blah; leh anăn phung Siri đuĕ ti anăp diñu.
Tơdah phung Amôn ƀuh phung Siri đuĕ leh, diñu msĕ mơh đuĕ ti anăp Y-Abisai adei Y-Yôap, leh anăn mŭt hlăm ƀuôn. Leh anăn Y-Jôap wĭt kơ ƀuôn Yêrusalem.
Ƀiădah tơdah phung Siri ƀuh kơ phung Israel dưi leh hŏng diñu, diñu tiŏ nao mnuih hưn leh anăn atăt phung Siri hriê mơ̆ng nah dih êa krông Ơprat, mâo Y-Sôpač khua kơ phung kahan Y-Hadarêser jing pô atăt gai diñu.
Tơdah arăng hưn klei anăn kơ Y-Đawit, ñu bi kƀĭn jih jang phung Israel mbĭt leh anăn găn êa krông Yurdan, nao kơ diñu leh anăn dăp phung kahan gơ̆ kơ klei bi blah hŏng diñu. Tơdah Y-Đawit dăp kahan bi blah hŏng phung Siri, digơ̆ bi blah hŏng ñu.
Leh anăn phung Siri đuĕ ti anăp phung Israel; leh anăn Y-Đawit bi mdjiê phung Siri kjuh êbâo čô đĭ êdeh aseh, leh anăn pă pluh êbâo čô kahan êbat jơ̆ng, leh anăn bi mdjiê mơh Y-Sôpač khua kơ phung kahan diñu.
Tơdah phung dĭng buăl Y-Hadarêser ƀuh kơ phung Israel dưi leh hŏng diñu, diñu ngă klei êđăp ênang hŏng Y-Đawit, leh anăn mŭt gơ̆. Snăn phung Siri amâo lŏ čiăng đru phung Amôn ôh.
Phung anei jing phung anak êkei Y-Israel: Y-Ruben, Y-Simêôn, Y-Lêwi, Y-Yuđa, Y-Isakar, Y-Sabulôn,
Y-Dan, Y-Yôsep, Y-Benjamin, Y-Naptali, Y-Gat, leh anăn Y-Aser.
Phung anak êkei Y-Yuđa: Y-Er, Y-Ônan, leh anăn Y-Sêla; phung tlâo čô anăn H'Batsua mniê čar Kanaan kkiêng kơ ñu. Y-Er, anak êkei tal êlâo kơ Y-Yuđa, jing ƀai ti anăp ală Yêhôwa, leh anăn Yêhôwa bi mdjiê ñu.
Mtâo mniê Y-Yuđa anăn H'Tamar msĕ mơh kkiêng kơ ñu Y-Pêres leh anăn Y-Sêra. Y-Yuđa mâo jih jang êma čô anak êkei.
Phung anak êkei Y-Pêres: Y-Hêsron leh anăn Y-Hamul.
Phung anak êkei Y-Sêra: Y-Simri, Y-Êthan, Y-Hêman, Y-Kalkôl, Y-Dara, êma čô jih jang.
Phung anak êkei Y-Karmi: Y-Akar pô bi rŭng phung Israel, pô ngă soh leh hŏng mnơ̆ng pioh brei kơ Yêhôwa;
leh anăn anak êkei Y-Êthan jing Y-Asaria.
Phung anak êkei Y-Hêsron arăng kkiêng kơ ñu: Y-Jêrahmel, Y-Ram, leh anăn Y-Kêlubai.
Y-Ram jing ama kơ Y-Aminadap, leh anăn Y-Aminadap jing ama kơ Y-Nahsôn, khua kơ phung anak êkei Y-Yuđa.
Y-Nahsôn jing ama kơ Y-Salma, Y-Salma jing ama kơ Y-Bôas,
Y-Bôas jing ama kơ Y-Ôbet, Y-Ôbet jing ama kơ Y-Yêsê.
Y-Yêsê jing ama kơ Y-Êliap anak ñu kkiêng tal êlâo, Y-Abinadap anak tal dua, Y-Simêa anak tal tlâo,
Y-Nêthanel anak tal pă, Y-Radai anak tal êma,
Y-Ôsem anak tal năm, Y-Đawit anak tal kjuh;
leh anăn adei mniê diñu mâo H'Sêruia leh anăn H'Abigêl. Phung anak êkei H'Sêruia: Y-Abisai, Y-Jôap, leh anăn Y-Asahel, tlâo čô.
H'Abigêl kkiêng kơ Y-Amasa, leh anăn ama kơ Y-Amasa jing Y-Jêter êkei Israel.
Y-Kalep anak êkei Y-Hêsron mâo anak hŏng mô̆ ñu H'Asuba leh anăn hŏng H'Jêriôt; leh anăn anei jing phung anak êkei H'Asuba kkiêng: Y-Jêser, Y-Sôbap, leh anăn Y-Ardôn.
Tơdah H'Asuba djiê, Y-Kalep dôk H'Êprat, gơ̆ kkiêng kơ ñu Y-Hur.
Y-Hur jing ama kơ Y-Uri, leh anăn Y-Uri jing ama kơ Y-Bêsalel.
Êdei tinăn tơdah Y-Hêsron mâo leh năm pluh thŭn, ñu dôk mô̆ hŏng anak mniê Y-Makir, ama Y-Galaat; leh anăn gơ̆ kkiêng kơ ñu Y-Sêgup;
leh anăn Y-Sêgup jing ama kơ Y-Jar, pô mâo dua pluh tlâo boh ƀuôn prŏng hlăm čar Galaat.
Ƀiădah phung Gêsur leh anăn phung Siri plah mă mơ̆ng diñu ƀuôn Hawôt-Jar, ƀuôn Kênat, leh anăn năm pluh ƀuôn đơ điêt mbĭt. Jih jang phung anăn jing anak čô Y-Makir, ama Y-Galaat.
Leh Y-Hêsron djiê hlăm ƀuôn Kalep-Êprata, H'Abija mô̆ Y-Hêsron kkiêng kơ ñu Y-Asur, ama Y-Têkôa.
Phung anak êkei Y-Jêrahmel, anak kkiêng êlâo kơ Y-Hêsron: Y-Ram anak tal êlâo, Y-Buna, Y-Ôren, Y-Ôsem, leh anăn Y-Ahija.
Y-Jêrahmel mâo mô̆ mkăn msĕ mơh, anăn gơ̆ H'Atara; gơ̆ jing amĭ kơ Y-Ônam.
Phung anak êkei Y-Ram, anak tal êlâo Y-Jêrahmel: Y-Mas, Y-Jamin, leh anăn Y-Êker.
Phung anak êkei Y-Ônam: Y-Samai leh anăn Y-Jada. Phung anak êkei Y-Samai: Y-Nadap leh anăn Y-Abisur.
Anăn mô̆ Y-Abisur jing H'Abihêl, leh anăn gơ̆ kkiêng kơ ñu Y-Ahban leh anăn Y-Môlit.
Phung anak êkei Y-Nadap: Y-Sêlet leh anăn Y-Apaim; leh anăn Y-Sêlet djiê amâo mâo anak ôh.
Anak êkei Y-Apaim: Y-Isi. Anak êkei Y-Isi: Y-Sêsan. Anak êkei+ Y-Sêsan: Y-Ahlai.
Phung anak êkei Y-Jada, adei Y-Samai: Y-Jêther leh anăn Y-Jônathan; leh anăn Y-Jêther djiê amâo mâo anak ôh.
Phung anak êkei Y-Jônathan: Y-Pêlet leh anăn Y-Sasa. Anăn jing phung anak čô Y-Jêrahmel.
Y-Sêsan amâo mâo anak êkei ôh, knŏng phung anak mniê; ƀiădah Y-Sêsan mâo sa čô hlŭn Êjip, anăn gơ̆ Y-Jarha.
Snăn Y-Sêsan brei anak mniê ñu jing mô̆ Y-Jarha hlŭn ñu; leh anăn gơ̆ kkiêng kơ ñu Y-Atai.
Y-Atai jing ama kơ Y-Nathan, leh anăn Y-Nathan jing ama kơ Y-Sabat.
Y-Sabat jing ama kơ Y-Êphal, leh anăn Y-Êphal jing ama kơ Y-Ôbet.
Y-Ôbet jing ama kơ Y-Jêhu, leh anăn Y-Jêhu jing ama kơ Y-Asaria.
Y-Asaria jing ama kơ Y-Hêles, leh anăn Y-Hêles jing ama kơ Y-Êlêasa.
Y-Êlêasa jing ama kơ Y-Sismai, leh anăn Y-Sismai jing ama kơ Y-Salum.
Y-Salum jing ama kơ Y-Jêkamia, leh anăn Y-Jêkamia jing ama kơ Y-Êlisama.
Phung anak êkei Y-Kalep adei Y-Jêrahmel: Y-Mêsa anak ñu tal êlâo, pô jing ama kơ Y-Sip. Phung anak êkei Y-Marêsa: Y-Hêbron.
Phung anak êkei Y-Hêbron: Y-Kôra, Y-Tapua, Y-Rêkem, leh anăn Y-Sêma.
Y-Sêma jing ama kơ Y-Raham, Y-Raham jing ama kơ Y-Jôrkêam, leh anăn Y-Rêkem jing ama kơ Y-Samai.
Anak êkei Y-Samai: Y-Maôn; leh anăn Y-Maôn jing ama kơ Y-Betsur.
Mô̆ hjŭng Y-Kalep H'Êphas msĕ mơh kkiêng kơ Y-Haran, Y-Môsa, leh anăn Y-Gasês; leh anăn Y-Haran jing ama kơ Y-Gasês.
Phung anak êkei Y-Jahdi: Y-Rêgem, Y-Jôtham, Y-Gêsan, Y-Pêlet, Y-Êpha, leh anăn Y-Sap.
H'Maka mô̆ hjŭng Y-Kalep kkiêng kơ Y-Sêber leh anăn Y-Tirhana.
Gơ̆ kkiêng msĕ mơh kơ Y-Sap, ama kơ Y-Madmana, kơ Y-Sêwa ama kơ Y-Makbêna leh anăn ama kơ Y-Gibêa; leh anăn H'Aksa jing anak mniê Y-Kalep.
Anăn jing phung anak êkei čô Y-Kalep. Phung anak êkei Y-Hur anak tal êlâo kơ H'Êphrata: Y-Sôbal ama kơ Y-Kiriat-Jêarim,
Y-Salma ama kơ Y-Betlêhem, leh anăn Y-Harep ama kơ Y-Bet-Gader.
Y-Sôbal ama kơ Y-Kiriat-Jêarim mâo phung anak êkei mkăn: Y-Harôê leh anăn sa mkrah găp djuê Mênuhôt.
Phung găp djuê Y-Kiriat-Jêarim: phung Itri, phung Put, phung Sumat, leh anăn phung Misra; mơ̆ng phung anăn kbiă hriê phung Sôra leh anăn phung Êstaôl.
Phung anak êkei Y-Salma: Y-Betlêhem, phung Nêtôphat, phung Atrôt-Bet-Jôap, leh anăn sa mkrah phung Manahat, phung Sôra.
Mâo msĕ mơh phung găp djuê phung thâo čih hră dôk ti ƀuôn Jabês: phung Tirat, phung Simêat, leh anăn phung Sukat. Phung anăn jing phung Kênit kbiă hriê mơ̆ng Y-Hamat, ama kơ sang Rêkap.
Êjai yan mnga thŭn anăn tơdah phung mtao kbiă nao kơ klei bi blah, Y-Jôap atăt phung kahan leh anăn bi rai hĕ jih čar Amôn, leh anăn truh wang ƀuôn Raba. Ƀiădah Y-Đawit ăt dôk ti ƀuôn Yêrusalem. Y-Jôap bi blah dưi hŏng ƀuôn Raba.
Y-Đawit mă hĕ đuôn mtao mơ̆ng boh kŏ mtao digơ̆; ñu ƀuh boh ktrŏ đuôn mtao anăn sa talăng mah, leh anăn hlăm đuôn mtao anăn mâo sa asăr boh tâo yuôm. Arăng bi mđua đuôn mtao anăn ti boh kŏ Y-Đawit. Ñu mă ba mnơ̆ng plah mơ̆ng ƀuôn mâo lu snăk.
Ñu atăt ba phung ƀuôn sang mơ̆ng ƀuôn anăn leh anăn brei digơ̆ mă bruă hŏng anuă, wăng msei, leh anăn jông msei. Msĕ snăn Y-Đawit ngă kơ jih jang ƀuôn phung Amôn. Leh anăn Y-Đawit leh anăn jih jang phung ƀuôn sang ñu lŏ wĭt kơ ƀuôn Yêrusalem.
Êdei kơ anăn mâo klei bi blah hŏng phung Philistin ti ƀuôn Gêser; hlăk anăn Y-Sêbêkai sa čô Husat bi mdjiê Y-Sipai sa čô hlăm phung anak čô phung mnuih prŏng dlông. Leh anăn phung Philistin mŭt diñu.
Leh anăn lŏ mâo mơh klei bi blah hŏng phung Philistin; leh anăn Y-Êlhanan anak êkei Y-Jar bi mdjiê Y-Lahmi adei Y-Gôliat êkei sa čô Gitit, grăn kju ñu jing msĕ si giê kprư̆ mñam.
Lŏ mâo mơh klei bi blah ti ƀuôn Gat, tinăn mâo sa čô êkei prŏng asei mlei mâo năm ƀĕ kđiêng ti grăp ƀĕ kngan leh anăn năm ƀĕ kđiêng ti grăp jơ̆ng, jih jang mâo dua pluh pă ƀĕ kđiêng; leh anăn ñu msĕ mơh jing anak čô phung mnuih prŏng dlông.
Tơdah ñu mưč kơ phung Israel, Y-Jônathan anak êkei Y-Simêa, ayŏng Y-Đawit bi mdjiê ñu.
Phung anăn jing phung anak čô phung mnuih prŏng dlông ti ƀuôn Gat; leh anăn diñu djiê hŏng kngan Y-Đawit leh anăn hŏng kngan phung dĭng buăl ñu.
Satan kgŭ bi kdơ̆ng hŏng phung Israel, leh anăn mtrŭt Y-Đawit brei yap phung Israel.
Snăn Y-Đawit lač kơ Y-Jôap leh anăn kơ phung khua kahan ñu, “Nao yap bĕ phung Israel, mơ̆ng ƀuôn Bêr-Sêba truh kơ ƀuôn Dan, leh anăn wĭt hưn kơ kâo čiăng kơ kâo dưi thâo dŭm čô diñu.”
Ƀiădah Y-Jôap lač, “Akâo kơ Yêhôwa lŏ thiăm kơ phung ƀuôn sang ñu sa êtuh bliư̆ lu hĭn kơ diñu jing ară anei! Ơ khua kâo mtao, amâo djŏ hĕ jih jang diñu jing dĭng buăl kơ khua kâo? Snăn si ngă khua kâo mtă klei anei? Si ngă ñu čiăng bi msoh hĕ phung Israel lĕ?”
Ƀiădah klei mtao blŭ dưi hŏng Y-Jôap. Snăn Y-Jôap đuĕ nao hiu tar ƀar čar Israel, leh anăn lŏ wĭt kơ ƀuôn Yêrusalem.
Y-Jôap brei ênoh phung ƀuôn sang ñu yap leh kơ Y-Đawit. Hlăm jih čar Israel mâo sa klăk sa êtuh êbâo êkei dưi djă đao gưm, leh anăn hlăm čar Yuđa mâo pă êtuh kjuh pluh êbâo dưi djă đao gưm.
Ƀiădah ñu amâo yap ôh wăt phung Lêwi leh anăn phung Benjamin, kyuadah Y-Jôap bi êmut snăk kơ klei mtao mtă.
Ƀiădah Aê Diê amâo mơak ôh hŏng klei anăn, leh anăn ñu čăm phung Israel.
Snăn Y-Đawit lač kơ Aê Diê, “Kâo ngă soh prŏng leh hlăm klei kâo ngă anei. Ƀiădah ară anei kâo akâo kơ ih, mă hĕ klei wê mơ̆ng dĭng buăl ih; kyuadah kâo ngă leh hŏng klei mluk snăk.”
Yêhôwa blŭ kơ Y-Gat pô thâo bi ƀuh kơ Y-Đawit, lač,
“Nao lač bĕ kơ Y-Đawit, ‘Snei Yêhôwa lač, Tlâo klei kâo mdơ̆ng ti anăp ih; ruah bĕ sa hlăm klei anăn, čiăng kơ kâo dưi ngă klei anăn kơ ih.’ ”
Snăn Y-Gat nao kơ Y-Đawit leh anăn lač kơ ñu, “Snei Yêhôwa lač, ‘Ruah bĕ ya klei ih čiăng:
thâodah tlâo thŭn klei ư̆ êpa; thâodah tlâo mlan klei bi rai mơ̆ng phung roh ih êjai đao gưm phung roh ih hmao ih; thâodah tlâo hruê hŏng đao gưm Yêhôwa, si tô hmô klei ruă bi mdjiê truh kơ lăn čar, leh anăn dĭng buăl jăk Yêhôwa bi rai tar ƀar čar Israel.’ Ară anei ruah bĕ klei kâo srăng lŏ wĭt lač kơ pô tiŏ hriê kâo.”
Snăn Y-Đawit lač kơ Y-Gat, “Kâo rŭng răng snăk; brei kâo lĕ hlăm kngan Yêhôwa, kyuadah klei ñu pap prŏng snăk; ƀiădah đăm brei kâo lĕ hlăm kngan mnuih ôh.”
Snăn Yêhôwa mơĭt klei ruă bi mdjiê truh kơ phung Israel; leh anăn mâo kjuh pluh êbâo êkei Israel djiê.
Leh anăn Aê Diê tiŏ nao dĭng buăl jăk bi rai ƀuôn Yêrusalem; ƀiădah tơdah gơ̆ giăm dơ̆ng bi rai ƀuôn Yêrusalem, Yêhôwa ƀuh leh anăn ñu bi mlih klei mĭn ngă klei jhat; leh anăn ñu lač kơ dĭng buăl jăk pô dôk bi rai, “Man leh dŭm anăn; kơ̆ng hĕ kngan ih.” Dĭng buăl jăk Yêhôwa dôk dơ̆ng giăm anôk prah mdiê Y-Ôrnan mnuih Jêbus.
Y-Đawit kngưr ală ñu ƀuh dĭng buăl jăk Yêhôwa dôk dơ̆ng plah wah lăn hŏng adiê, kngan gơ̆ djă đao gưm yơr leh ti dlông ƀuôn Yêrusalem. Hlăk anăn Y-Đawit leh anăn phung khua mduôn hơô klŭng buôn kŭp ƀô̆ diñu ti lăn.
Leh anăn Y-Đawit lač kơ Aê Diê, “Amâo djŏ hĕ kâo yơh mtă leh brei yap phung ƀuôn sang? Kâo yơh ngă leh klei soh leh anăn klei wê snăk. Ƀiădah ya phung biăp anei tuôm ngă leh? Ơ Yêhôwa Aê Diê kâo, kâo akâo kơ ih brei kngan ih ngă kơ kâo, leh anăn ngă kơ sang ama kâo, ƀiădah đăm brei klei ruă bi mdjiê ngă kơ phung ƀuôn sang ih ôh.”
Hlăk anăn dĭng buăl jăk Yêhôwa mtă kơ Y-Gat brei lač kơ Y-Đawit, čiăng kơ Y-Đawit nao mdơ̆ng sa boh knưl kơ Yêhôwa ti anôk prah mdiê Y-Ôrnan sa čô Jêbus.
Snăn Y-Đawit nao ngă tui si klei Y-Gat blŭ, klei gơ̆ blŭ leh hlăm anăn Yêhôwa.
Y-Ôrnan dôk prah mdiê; ñu wir leh anăn ƀuh dĭng buăl jăk, leh anăn pă čô anak êkei ñu dôk mbĭt hŏng ñu đuĕ dăp.
Êjai Y-Đawit hriê kơ Y-Ôrnan, Y-Ôrnan dlăng leh anăn ƀuh Y-Đawit, gơ̆ kbiă mơ̆ng anôk prah mdiê leh anăn kkuh kơ Y-Đawit ƀô̆ kŭp ti lăn.
Y-Đawit lač kơ Y-Ôrnan. “Brei kơ kâo anôk prah mdiê anei čiăng kơ kâo dưi mdơ̆ng sa boh knưl kơ Yêhôwa tinei — čhĭ bĕ kơ kâo djŏ ênoh gơ̆ — čiăng kơ klei ruă bi mdjiê weh đuĕ hĕ mơ̆ng phung ƀuôn sang.”
Snăn Y-Ôrnan lač kơ Y-Đawit, “Mă bĕ; brei khua kâo mtao ngă klei ñu mĭn jăk; nĕ anei kâo brei êmô pioh kơ mnơ̆ng myơr čuh, leh anăn dŏ prah mdiê jing djuh, leh anăn mdiê pioh kơ mnơ̆ng myơr kpŭng ƀhĭ. Kâo brei jih mnơ̆ng anăn.”
Ƀiădah Mtao Đawit lač kơ Y-Ôrnan, “Hơăi, kâo srăng blei gơ̆ djŏ ênoh; kâo amâo srăng mă ôh mnơ̆ng ih čiăng myơr kơ Yêhôwa, kăn myơr rei mnơ̆ng myơr čuh kâo amâo tuôm blei ôh.”
Snăn Y-Đawit mkă brei kơ Y-Ôrnan năm êtuh sêkel mah čiăng blei anôk anăn.
Y-Đawit mdơ̆ng tinăn sa boh knưl kơ Yêhôwa leh anăn myơr mnơ̆ng myơr čuh leh anăn mnơ̆ng myơr kơ klei êđăp ênang, leh anăn iêu wah lač kơ anăn Yêhôwa, leh anăn Yêhôwa lŏ wĭt lač kơ ñu hŏng pui mơ̆ng adiê lĕ ti dlông knưl myơr mnơ̆ng myơr čuh.
Leh anăn Yêhôwa mtă kơ dĭng buăl jăk, leh anăn gơ̆ lŏ hrô đao gưm hlăm hrŭm.
Hlăm hruê anăn tơdah Y-Đawit ƀuh Yêhôwa lŏ wĭt lač leh kơ ñu ti anôk prah mdiê Y-Ôrnan sa čô Jêbus, ñu myơr mnơ̆ng ngă yang tinăn.
Kyuadah ênuk anăn sang čhiăm Yêhôwa Y-Môis ngă leh hlăm kdrăn tač leh anăn knưl pioh kơ mnơ̆ng myơr čuh dôk ti anôk dlông ti ƀuôn Gabaôn;
ƀiădah Y-Đawit amâo dưi nao ôh ti anăp knưl anăn čiăng êmuh kơ Aê Diê, kyuadah ñu huĭ kơ đao gưm dĭng buăl jăk Yêhôwa.
Leh anăn Y-Đawit lač, “Tinei yơh srăng jing anôk kơ sang Yêhôwa Aê Diê leh anăn tinei yơh jing anôk kơ knưl pioh kơ mnơ̆ng myơr čuh kơ Phung Israel yua.”
Y-Đawit mtă brei bi kƀĭn phung tue dôk hlăm čar Israel, leh anăn ñu mtă kơ phung krah boh tâo mkra boh tâo kơ bruă mdơ̆ng sang Aê Diê.
Msĕ mơh Y-Đawit brei lu msei pioh ngă msei kđĭn kơ ƀăng bhă hlăm ƀăng jang leh anăn pioh ngă msei bi đuôm ƀăng bhă, wăt kông lu êdimima tơl amâo dưi mkă ôh,
leh anăn kyâo sêdar amâo dưi yap ôh; kyuadah phung Sidôn leh anăn phung Tir ba lu snăk kyâo sêdar kơ Y-Đawit.
Kyuadah Y-Đawit lač, “Y-Salômôn anak êkei kâo ăt hlăk ai ka thâo bruă ôh, leh anăn sang čiăng mdơ̆ng kơ Yêhôwa srăng jing siam kdrăm êdimima, mâo klei hing ang leh anăn guh kơang tar ƀar jih čar; snăn yơh kâo srăng mkra kơ bruă anăn.” Snăn Y-Đawit duah bi mâo lu mnơ̆ng êlâo ñu djiê.
Leh anăn ñu iêu Y-Salômôn anak êkei ñu, leh anăn mtă kơ gơ̆ brei mdơ̆ng sa boh sang kơ Yêhôwa Aê Diê Israel.
Y-Đawit lač kơ Y-Salômôn, “Ơ dam, ai tiê kâo mâo klei čiăng mdơ̆ng sa boh sang kơ Anăn Yêhôwa Aê Diê kâo.
Ƀiădah Yêhôwa blŭ kơ kâo, lač, ‘Ih tuh leh lu êrah leh anăn ngă leh lu klei bi blah prŏng; ih amâo srăng mdơ̆ng sa boh sang kơ Anăn kâo ôh, kyuadah ih tuh leh lu êrah đei ti anăp kâo ti dlông rŏng lăn ala.
Nĕ anei, arăng srăng kkiêng kơ ih sa čô anak êkei; ñu srăng jing sa čô êkei êđăp ênang. Kâo srăng brei kơ ñu klei êđăp ênang mơ̆ng jih jang phung roh jŭm dar ñu, kyuadah anăn ñu srăng jing Y-Salômôn, leh anăn kâo srăng brei klei êđăp ênang leh anăn klei mdei kơ phung Israel hlăm ênuk ñu.
Ñu srăng mdơ̆ng sa boh sang kơ anăn kâo. Ñu srăng jing anak êkei kâo, leh anăn kâo srăng jing ama ñu, leh anăn kâo srăng bi kjăp jhưng mtao ñu hlăm čar Israel nanao hlŏng lar.’
Ară anei, Ơ dam, brei Yêhôwa dôk mbĭt hŏng ih, snăn kơh ih dưi mdơ̆ng sang kơ Yêhôwa Aê Diê ih, tui si ñu blŭ leh klei djŏ kơ ih.
Knŏng akâo kơ Yêhôwa brei kơ ih klei thâo mĭn leh anăn klei thâo săng, čiăng kơ tơdah ñu brei bruă kơ ih kiă kriê phung Israel ih dưi djă pioh klei bhiăn Yêhôwa Aê Diê ih.
Snăn ih srăng mâo klei čăt jing tơdah ih răng čiăng djă pioh klei bhiăn leh anăn klei mtă Yêhôwa brei leh kơ Y-Môis djŏ kơ phung Israel. Jing ktang bĕ, leh anăn jing jhŏng bĕ. Đăm huĭ ôh, đăm êdu ai ôh.
Hŏng klei suăi snăk kâo duah leh čiăng bi mâo mnơ̆ng mkra sang Yêhôwa, sa êtuh êbâo talăng mah, sa klăk talăng prăk, leh anăn kông wăt msei amâo dưi mkă ôh, kyuadah mâo lu đei. Kâo duah bi mâo leh kyâo leh anăn boh tâo msĕ mơh. Brei ih lŏ thiăm kơ mnơ̆ng anei.
Ih mâo êbeh dlai mnuih mă bruă: phung krah boh tâo, phung mdơ̆ng boh tâo, phung krah kmeh, leh anăn djăp mta phung mbruă amâo dưi yap ôh, phung knhăk ngă bruă
hŏng mah, prăk, kông, leh anăn msei. Kgŭ ngă bĕ! Akâo kơ Yêhôwa dôk mbĭt hŏng ih!”
Msĕ mơh Y-Đawit mtă leh kơ jih jang phung khua Israel brei đru Y-Salômôn anak êkei ñu, lač,
“Amâo djŏ hĕ Yêhôwa Aê Diê diih dôk mbĭt hŏng diih? Leh anăn amâo djŏ hĕ ñu brei leh klei êđăp ênang kơ diih jŭm gah găn? Kyuadah ñu jao leh phung dôk hlăm čar kơ kngan kâo; leh anăn čar mŭt leh diih ti anăp Yêhôwa leh anăn phung ƀuôn sang ñu.
Ară anei čuăn bĕ hlăm klei mĭn leh anăn ai tiê diih čiăng duah Yêhôwa Aê Diê diih. Kgŭ bĕ leh anăn mdơ̆ng anôk doh jăk kơ Yêhôwa Aê Diê, čiăng kơ hip klei bi mguôp Yêhôwa leh anăn čhiên mngan doh jăk Aê Diê arăng dưi ba mŭt dưm hlăm sa boh sang mdơ̆ng leh kơ anăn Yêhôwa.”
Tơdah Y-Đawit mduôn jŏk leh, ñu mjing Y-Salômôn anak êkei ñu mtao kiă kriê phung Israel.
Y-Đawit bi kƀĭn jih jang phung khua gai gĭt Israel, phung khua ngă yang, leh anăn phung Lêwi.
Arăng yap phung Lêwi mâo tlâo pluh thŭn kơ dlông, jih jang mâo tlâo pluh sa păn êbâo čô êkei.
Y-Đawit lač, “Dua pluh pă êbâo phung anei srăng kiă kriê bruă hlăm sang Yêhôwa, năm êbâo čô srăng jing phung khua prŏng leh anăn phung khua phat kđi,
pă êbâo čô kiă ƀăng jang, leh anăn pă êbâo čô srăng myơr klei bi mni kơ Yêhôwa hŏng đĭng kưt mmuñ, dŏ anăn ngă leh pioh kơ bruă bi mni.”
Y-Đawit bi mbha diñu hlăm êpul mdê mdê bi djŏ hŏng phung anak êkei Y-Lêwi: Y-Gersôm, Y-Kôhat, leh anăn Y-Mêrari.
Phung anak êkei Y-Gersôm mâo Y-Ladan leh anăn Y-Simei.
Phung anak êkei Y-Ladan: Y-Jêhiêl jing khua, leh anăn Y-Sêtham, leh anăn Y-Yôel, tlâo čô.
Phung anak êkei Y-Simei: Y-Sêlêmôt, Y-Hasiêl, leh anăn Y-Haran, tlâo čô. Phung anăn jing khua kơ phung sang ama Y-Ladan.
Phung anak êkei Y-Simei: Y-Jahat, Y-Sina, Y-Jêus, leh anăn Y-Bêria. Pă čô anăn jing anak êkei Y-Simei.
Y-Jahat jing khua, Y-Sisa jing pô tal dua; ƀiădah Y-Jêus leh anăn Y-Bêria amâo mâo lu anak êkei ôh, kyua anăn arăng yap diñu jing sa phung sang ama.
Phung anak êkei Y-Kôhat: Y-Amram, Y-Ishar, Y-Hêbron, leh anăn Y-Usiêl, pă čô.
Phung anak êkei Y-Amram: Y-Arôn leh anăn Y-Môis. Arăng pioh brei Y-Arôn kơ bruă pioh brei mnơ̆ng doh jăk hĭn, čiăng kơ ñu leh anăn phung anak êkei ñu srăng čuh mnơ̆ng ƀâo mngưi ti anăp Yêhôwa nanao, leh anăn mă bruă kơ gơ̆ leh anăn mtă klei hơêč hmưi hlăm anăn gơ̆ hlŏng lar.
Phung anak êkei Y-Môis mnuih Aê Diê arăng yap mbĭt hŏng găp djuê Lêwi.
Phung anak êkei Y-Môis: Y-Gersôm leh anăn Y-Êliêser.
Phung anak êkei Y-Gersôm: Y-Sêbuel jing khua.
Phung anak êkei Y-Êliêser: Y-Rêhabia jing khua; Y-Êliêser amâo lŏ mâo phung anak êkei ôh, ƀiădah Y-Rêhabia mâo lu snăk anak êkei.
Phung anak êkei Y-Ishar: Y-Sêlômit jing khua.
Phung anak êkei Y-Hêbron: Y-Jêria jing khua, Y-Amaria jing pô tal dua, Y-Jahasiêl jing pô tal tlâo, leh anăn Y-Jêkamêan jing pô tal pă.
Phung anak êkei Y-Usiêl: Y-Mika jing khua leh anăn Y-Isiya jing pô tal dua.
Phung anak êkei Y-Mêrari: Y-Mahli leh anăn Y-Musi. Phung anak êkei Y-Mahli: Y-Êlêasar leh anăn Y-Kis.
Y-Êlêasar djiê amâo mâo anak êkei ôh, mâo knŏng anak mniê; phung găp djuê diñu, phung anak êkei Y-Kis bi dôk ung mô̆ hŏng diñu.
Phung anak êkei Y-Musi: Y-Mahli, Y-Êder, leh anăn Y-Jêrêmôt, tlâo čô.
Anăn phung anak êkei Y-Lêwi tui si sang ama diñu, jing khua kơ sang ama diñu arăng čih anăn diñu tui si dŭm čô anăn grăp čô mơ̆ng dua pluh thŭn kơ dlông, phung pioh kơ bruă hlăm sang Yêhôwa.
Kyuadah Y-Đawit lač, “Yêhôwa Aê Diê phung Israel brei leh klei êđăp ênang kơ phung ƀuôn sang ñu; leh anăn ñu dôk hlăm ƀuôn Yêrusalem hlŏng lar.
Snăn phung Lêwi amâo lŏ kkung ôh sang čhiăm amâodah mnơ̆ng pioh kơ bruă hlăm sang čhiăm” —
kyuadah tui si klei Y-Đawit blŭ knhal tuč jing ênoh yap phung Lêwi mơ̆ng dua pluh thŭn kơ dlông —
“ƀiădah bruă jao leh kơ digơ̆ srăng đru phung anak êkei Y-Arôn hlăm bruă kơ sang Yêhôwa, mâo bruă kiă kriê wăl leh anăn adŭ, bruă bi doh jih jang mnơ̆ng doh jăk, leh anăn ya bruă djŏ kơ sang Yêhôwa;
čiăng đru msĕ hlăm bruă ngă kpŭng myơr kơ Aê Diê, kpŭng ƀhĭ pioh kơ mnơ̆ng myơr kpŭng ƀhĭ, ƀêñ amâo mâo kpei, mnơ̆ng myơr kpŭng ƀhĭ ăm, mnơ̆ng myơr bi lŭk hŏng êa boh ôliwơ, leh anăn jih jang bruă mkă hnơ̆ng lu amâodah prŏng.
Leh anăn digơ̆ srăng dôk dơ̆ng grăp aguah bi mni mpŭ mni kơ Yêhôwa, leh anăn ngă msĕ mơh grăp tlam,
leh anăn tơdah arăng myơr mnơ̆ng myơr čuh kơ Yêhôwa ti hruê sabat, ti hruê mlan mrâo ƀlĕ, ti hruê knăm prŏng, tui si ênoh arăng mtă kơ diñu nanao ti anăp Yêhôwa.
Snăn yơh digơ̆ srăng djă bruă sang čhiăm klei bi kƀĭn leh anăn adŭ doh jăk, leh anăn srăng đru phung anak êkei Y-Arôn, phung ayŏng adei digơ̆ hlăm bruă kơ sang Yêhôwa.”
Êpul bi mbha phung anak êkei Y-Arôn mâo snei. Phung anak êkei Y-Arôn: Y-Nadap, Y-Abihu, Y-Êlêasar, leh anăn Y-Ithamar.
Ƀiădah Y-Nadap leh anăn Y-Abihu djiê êlâo kơ ama diñu, leh anăn diñu amâo mâo anak ôh, snăn Y-Êlêasar leh anăn Y-Ithamar jing phung khua ngă yang.
Y-Đawit bi mbha êpul diñu tui si bruă diñu, mâo Y-Sadôk anak êkei Y-Êlêasar leh anăn Y-Ahimalek anak êkei Y-Ithamar đru diñu.
Kyuadah hlăm phung anak êkei Y-Êlêasar mâo phung khua lu hĭn kơ phung anak êkei Y-Ithamar, arăng bi mbha diñu hlăm êpul mâo pluh năm čô phung khua sang ama phung anak êkei Y-Êlêasar, leh anăn sa păn čô khua phung anak êkei Y-Ithram.
Diñu bi mbha digơ̆ hlăm êpul hŏng klei mđăo jih jang msĕ, kyuadah mâo phung jing khua kơ adŭ doh jăk leh anăn khua kơ bruă Aê Diê hlăm jih dua phung anak êkei Y-Êlêasar leh anăn phung anak êkei Y-Ithamar.
Khua čih hră Y-Sêmaya anak êkei Y-Nêthanel, sa čô Lêwi, čih pioh anăn diñu ti anăp mtao, leh anăn ti anăp phung khua, leh anăn ti anăp Y-Sadôk khua ngă yang, leh anăn ti anăp Y-Ahimalek anak êkei Y-Abiathar, leh anăn phung khua kơ sang ama kơ phung khua ngă yang leh anăn phung Lêwi; arăng ruah sa phung sang ama kơ Y-Êlêasar leh anăn sa phung mkăn kơ Y-Ithamar.
Klei mđăo tal êlâo djŏ kơ Y-Jêhôyarip, tal dua djŏ kơ Y-Jêdaya,
tal tlâo djŏ kơ Y-Harim, tal pă djŏ kơ Y-Sêôrim,
tal êma djŏ kơ Y-Malkija, tal năm djŏ kơ Y-Mijamin,
tal kjuh djŏ kơ Y-Hakôs, tal sa păn djŏ kơ Y-Abija,
tal dua păn djŏ kơ Y-Jêsua, tal pluh djŏ kơ Y-Sêkania,
tal pluh sa djŏ kơ Y-Êliasip, tal pluh dua djŏ kơ Y-Jakim,
tal pluh tlâo djŏ kơ Y-Hupa, tal pluh pă djŏ kơ Y-Jêsêbêap,
tal pluh êma djŏ kơ Y-Bilga, tal pluh năm djŏ kơ Y-Imer,
tal pluh kjuh djŏ kơ Y-Hêsir, tal pluh sa păn djŏ kơ Y-Hapisês,
tal pluh dua păn djŏ kơ Y-Pêtahia, tal dua pluh djŏ kơ Y-Jêhêskel,
tal dua pluh sa djŏ kơ Y-Jakin, tal dua pluh dua djŏ kơ Y-Gamul,
tal dua pluh tlâo djŏ kơ Y-Dêlaya, tal dua pluh pă djŏ kơ Y-Masia.
Phung anăn mâo bruă arăng mdưm leh brei diñu mŭt hlăm sang Yêhôwa tui si klei Y-Arôn aê diñu mtă leh kơ diñu, tui si Yêhôwa Aê Diê Israel mtă leh kơ gơ̆.
Phung anak êkei Y-Lêwi mkăn: mơ̆ng phung anak êkei Y-Amram, Y-Subaêl; mơ̆ng phung anak êkei Y-Subaêl, Y-Jêhdêa.
Mơ̆ng Y-Rêhabia, mơ̆ng phung anak êkei Y-Rêhabia, Y-Isiya jing khua.
Mơ̆ng phung Isharit, Y-Sêlômôt; mơ̆ng phung anak êkei Y-Sêlômôt, Y-Jahat.
Phung anak êkei Y-Hêbron: Y-Jêria jing khua, Y-Amaria pô tal dua, Y-Jahasiêl pô tal tlâo, Y-Jêkamêam pô tal pă.
Phung anak êkei Y-Usiêl, Y-Mika; mơ̆ng phung anak êkei Y-Mika, Y-Samir.
Adei Y-Mika, Y-Isiya; mơ̆ng phung anak êkei Y-Isiya, Y-Sakari.
Phung anak êkei Y-Mêrari: Y-Mahli leh anăn Y-Musi. Phung anak êkei Y-Jasia, Y-Bênô.
Phung anak êkei Y-Mêrari: mơ̆ng Y-Jasia, Y-Bênô, Y-Sôham, Y-Sakur, leh anăn Y-Ibri.
Mơ̆ng Y-Mahli: Y-Êlêasar, pô amâo mâo anak êkei ôh.
Mơ̆ng Y-Kis, phung anak êkei Y-Kis: Y-Jêrahmêel.
Phung anak êkei Y-Musi: Y-Mahli, Y-Êder, leh anăn Y-Jêrimôt. Anăn phung anak êkei Y-Lêwi tui si sang ama diñu.
Phung anăn msĕ mơh jing phung khua kơ grăp sang ama diñu leh anăn phung adei diñu msĕ mơh ngă klei mđăo, msĕ si phung ayŏng adei anak êkei Y-Arôn, ti anăp Mtao Đawit, Y-Sadôk, Y-Ahimêlek, leh anăn phung khua kơ sang ama phung khua ngă yang leh anăn phung Lêwi.
Y-Đawit leh anăn phung khua prŏng kiă bruă pioh brei đa đa phung anak êkei Y-Asap, đa đa phung anak êkei Y-Hêman, leh anăn đa đa phung anak êkei Y-Yêduthun kơ bruă srăng hưn êlâo mbĭt hŏng klei ayŭ đĭng kliă, pĕ brô̆, leh anăn êyuh dang. Anăn phung mă bruă anăn leh anăn bruă diñu mâo:
mơ̆ng phung anak êkei Y-Asap: Y-Sakur, Y-Yôsep, Y-Nêthania, leh anăn Y-Asarêla; phung anak êkei Y-Asap dôk ti gŭ klei Y-Asap atăt gai, ñu hưn êlâo ti gŭ klei mtao atăt gai.
Mơ̆ng Y-Yêduthun, phung anak êkei Y-Yêduthun: Y-Gêdalia, Y-Sêri, Y-Jêsaya, Y-Simei, Y-Hasabia, leh anăn Y-Matitia, năm čô ti gŭ klei ama diñu Y-Yêduthun atăt gai, pô hưn êlâo mbĭt hŏng klei ayŭ đĭng kliă hŏng klei bi mni leh anăn mpŭ mni kơ Yêhôwa.
Mơ̆ng Y-Hêman, phung anak êkei Y-Hêman: Y-Bukia, Y-Matania, Y-Usiêl, Y-Sêbuel, leh anăn Y-Jêrimôt, Y-Hanania, Y-Hanani, Y-Êliatha, Y-Gidalti, leh anăn Y-Romamti-Êser, Y-Jôsbêkasa, Y-Malôthi, Y-Hôthir, Y-Mahasiôt.
Jih jang phung anăn jing phung anak êkei Y-Hêman pô thâo bi ƀuh kơ mtao, tui si klei Aê Diê ƀuăn čiăng bi mđĭ ñu; kyuadah Aê Diê brei leh kơ Y-Hêman pluh pă čô anak êkei leh anăn tlâo čô anak mniê.
Jih jang digơ̆ dôk ti gŭ klei ama digơ̆ atăt gai hlăm klei kưt mmuñ hlăm sang Yêhôwa hŏng dang, brô̆, đĭng kliă kơ bruă hlăm sang Aê Diê. Y-Asap, Y-Yêduthun, leh anăn Y-Hêman dôk ti gŭ klei mtao mtă.
Ênoh yap diñu mbĭt hŏng phung ayŏng adei diñu arăng bi hriăm leh hlăm klei mmuñ kơ Yêhôwa, jih jang phung knhăk, mâo dua êtuh sa păn pluh sa păn čô.
Diñu ngă klei mđăo kyua bruă diñu, pô điêt leh anăn pô prŏng, pô mtô leh anăn pô hriăm msĕ.
Klei mđăo tal êlâo kơ bruă Y-Asap djŏ kơ Y-Yôsep; tal dua djŏ kơ Y-Gêdalia, kơ ñu, kơ phung ayŏng adei ñu leh anăn phung anak êkei ñu, pluh dua čô;
tal tlâo djŏ kơ Y-Sakur, phung anak êkei ñu leh anăn phung ayŏng adei ñu, pluh dua čô;
tal pă djŏ kơ Y-Isri, phung anak êkei ñu leh anăn phung ayŏng adei ñu, pluh dua čô;
tal êma djŏ kơ Y-Nêthania, phung anak êkei ñu leh anăn phung ayŏng adei ñu, pluh dua čô;
tal năm djŏ kơ Y-Bukia, phung anak êkei ñu leh anăn phung ayŏng adei ñu, pluh dua čô;
tal kjuh djŏ kơ Y-Jêsarêla, phung anak êkei ñu leh anăn phung ayŏng adei ñu, pluh dua čô;
tal sa păn djŏ kơ Y-Jêsaya, phung anak êkei ñu leh anăn phung ayŏng adei ñu, pluh dua čô;
tal dua păn djŏ kơ Y-Matania, phung anak êkei ñu leh anăn phung ayŏng adei ñu, pluh dua čô;
tal pluh djŏ kơ Y-Simei, phung anak êkei ñu leh anăn phung ayŏng adei ñu, pluh dua čô;
tal pluh sa djŏ kơ Y-Asarel, phung anak êkei ñu leh anăn phung ayŏng adei ñu, pluh dua čô;
tal pluh dua djŏ kơ Y-Hasabia, phung anak êkei ñu leh anăn phung ayŏng adei ñu, pluh dua čô;
tal pluh tlâo djŏ kơ Y-Subaêl, phung anak êkei ñu leh anăn phung ayŏng adei ñu, pluh dua čô;
tal pluh pă djŏ kơ Y-Matithia, phung anak êkei ñu leh anăn phung ayŏng adei ñu, pluh dua čô;
tal pluh êma djŏ kơ Y-Jêrêmôt, phung anak êkei ñu leh anăn phung ayŏng adei ñu, pluh dua čô;
tal pluh năm djŏ kơ Y-Hanania, phung anak êkei ñu leh anăn phung ayŏng adei ñu, pluh dua čô;
tal pluh kjuh djŏ kơ Y-Jôsbêkasa, phung anak êkei ñu leh anăn phung ayŏng adei ñu, pluh dua čô;
tal pluh sa păn djŏ kơ Y-Hanani, phung anak êkei ñu leh anăn phung ayŏng adei ñu, pluh dua čô;
tal pluh dua păn djŏ kơ Y-Malôthi, phung anak êkei ñu leh anăn phung ayŏng adei ñu, pluh dua čô;
tal dua pluh djŏ kơ Y-Êliatha, phung anak êkei ñu leh anăn phung ayŏng adei ñu, pluh dua čô;
tal dua pluh sa djŏ kơ Y-Hôthir, phung anak êkei ñu leh anăn phung ayŏng adei ñu, pluh dua čô;
tal dua pluh dua djŏ kơ Y-Gidalti, phung anak êkei ñu leh anăn phung ayŏng adei ñu, pluh dua čô;
tal dua pluh tlâo djŏ kơ Y-Mahasiôt, phung anak êkei ñu leh anăn phung ayŏng adei ñu, pluh dua čô;
tal dua pluh pă djŏ kơ Y-Romamti-Êser, phung anak êkei ñu leh anăn phung ayŏng adei ñu, pluh dua čô.
Nĕ anei êpul kiă ƀăng jang: mơ̆ng phung Kôra, Y-Nêsêlêmia anak êkei Y-Kôrê, mơ̆ng phung anak êkei Y-Asap.
Y-Nêsêlêmia mâo phung anak êkei: Y-Sakari anak kkiêng tal êlâo, Y-Jêdiêl anak tal dua, Y-Sêbadia anak tal tlâo, Y-Jatniêl anak tal pă,
Y-Êlam anak tal êma, Y-Jêhôhanan anak tal năm, Y-Êliôhênai anak tal kjuh.
Y-Ôbet-Êđôm mâo phung anak êkei: Y-Sêmaya anak kkiêng tal êlâo, Y-Jêhôsabat anak tal dua, Y-Jôa anak tal tlâo, Y-Sakar anak tal pă, Y-Nêthanel anak tal êma,
Y-Amiêl anak tal năm, Y-Isakar anak tal kjuh, Y-Pêulêthai anak tal sa păn; kyuadah Aê Diê brei klei jăk jĭn kơ ñu.
Msĕ mơh kơ anak êkei ñu Y-Sêmaya arăng kkiêng leh lu anak êkei jing khua kơ sang ama, kyuadah diñu jing phung êkei mâo klei dưi prŏng.
Phung anak êkei Y-Sêmaya: Y-Ôthni, Y-Rêphaêl, Y-Ôbet, leh anăn Y-Êlsabat; phung adei diñu jing phung mâo klei dưi, Y-Êlihu leh anăn Y-Sêmakia.
Jih jang phung anăn jing anak êkei Y-Ôbet-Êđôm mbĭt hŏng phung anak êkei diñu leh anăn phung ayŏng adei diñu, phung êkei mâo klei dưi ngă bruă anei; năm pluh dua čô mơ̆ng Y-Ôbet-Êđôm.
Y-Mêsêlêmia mâo phung anak êkei leh anăn phung ayŏng adei, phung êkei mâo klei dưi, pluh sa păn čô.
Y-Hôsa mơ̆ng phung anak êkei Y-Mêrari mâo phung anak êkei: Y-Simri jing khua (kyuadah wăt tơdah ñu amâo jing anak tal êlâo dưn, ama ñu mjing ñu khua),
Y-Hilkia anak tal dua, Y-Têbalia anak tal tlâo, Y-Sakari anak tal pă; jih jang phung anak êkei leh anăn phung ayŏng adei Y-Hôsa mâo pluh tlâo čô.
Anei phung êpul kiă ƀăng jang mâo bruă tui si khua diñu mdê mdê, msĕ si phung ayŏng adei diñu mâo leh, mă bruă hlăm sang Yêhôwa;
leh anăn diñu ngă klei mđăo tui si sang ama diñu, pô điêt leh anăn pô prŏng msĕ kiă ƀăng jang diñu.
Klei mđăo kơ ƀăng jang ngŏ djŏ kơ Y-Sêlêmia. Diñu mđăo msĕ mơh kơ anak êkei ñu Y-Sakari, sa čô kčĕ knhâo, leh anăn klei mđăo kơ ñu djŏ kơ ƀăng jang tĭng dưr.
Klei mđăo kơ Y-Ôbet-Êđôm djŏ kơ ƀăng jang tĭng dhŭng, leh anăn arăng jao kơ phung anak êkei ñu kiă hjiê.
Klei mđăo kơ Y-Supim leh anăn Y-Hôsa djŏ kơ ƀăng jang tĭng yŭ, ti ƀăng jang Salêket ti êlan đĭ nao. Pô kiă dôk phă hŏng pô kiă mkăn.
Tĭng ngŏ mâo năm čô grăp hruê, tĭng dưr mâo pă čô grăp hruê, tĭng dhŭng mâo pă čô grăp hruê, msĕ mơh mâo dua čô leh anăn dua čô mkăn kiă hjiê;
mâo pă čô dôk ti gơ̆ng mnư̆ ti êlan, leh anăn mâo dua čô ti gơ̆ng.
Anăn jing êpul phung kiă ƀăng jang ti krah phung Kôra leh anăn phung anak êkei Y-Mêrari.
Mơ̆ng phung Lêwi, găp djuê diñu kiă ngăn drăp sang Aê Diê leh anăn ngăn drăp arăng myơr.
Phung anak êkei Y-Ladan, phung anak êkei phung Gersôn hlăm găp djuê Y-Ladan, phung khua kơ sang ama phung găp djuê Ladan, mnuih Gersôn; Y-Jêhiêli.
Phung anak êkei Y-Jêhiêli, Y-Sêtham leh anăn adei ñu Y-Jôel kiă ngăn drăp sang Yêhôwa.
Mơ̆ng phung Amram, phung Ishar, phung Hêbron, leh anăn phung Usiel —
leh anăn Y-Sêbuel anak êkei Y-Gersôm, anak êkei Y-Môis, jing khua prŏng kiă ngăn drăp.
Phung ayŏng adei ñu: mơ̆ng Y-Êliêser mâo anak êkei ñu Y-Rêhabia, leh anăn anak êkei ñu Y-Jêsaya, leh anăn anak êkei ñu Y-Jôram, leh anăn anak êkei ñu Y-Sikri, leh anăn anak êkei ñu Y-Sêlômôt.
Y-Sêlômôt anăn leh anăn phung ayŏng adei ñu kiă jih ngăn drăp mnơ̆ng arăng myơr, Mtao Đawit, phung khua kơ sang ama, phung khua kơ sa êbâo čô leh anăn phung khua kơ sa êtuh čô, leh anăn phung khua kơ phung kahan myơr leh.
Mơ̆ng dŏ plah mă hlăm klei bi blah diñu myơr kơ klei mkra sang Yêhôwa.
Msĕ mơh jih jang mnơ̆ng pô thâo bi ƀuh Y-Samuel, Y-Sôl anak êkei Y-Kis, Y-Apner anak êkei Y-Ner, leh anăn Y-Jôap anak êkei Y-Sêruia myơr — jih jang mnơ̆ng arăng myơr leh arăng jao kơ Y-Sêlômôt leh anăn phung ayŏng adei ñu kiă kriê.
Mơ̆ng phung Ishar arăng mdưm Y-Kênania leh anăn phung anak êkei ñu kơ bruă ƀuôn sang Israel, jing khua kiă kriê leh anăn phung khua phat kđi.
Mơ̆ng phung Hêbron, Y-Hasabia leh anăn phung ayŏng adei ñu, sa êbâo kjuh êtuh čô êkei mâo klei dưi, jing khua kiă kriê phung Israel tĭng nah yŭ êa krông Yurdan hlăm jih bruă Yêhôwa leh anăn bruă mtao.
Mơ̆ng phung Hêbron, Y-Jêrija jing khua kơ phung Hêbron mơ̆ng hlei găp djuê amâodah sang ama ñu. (Hlăm thŭn tal pă pluh Y-Đawit kiă kriê arăng duah ksiêm leh anăn ƀuh phung êkei mâo klei dưi prŏng ti krah diñu ti ƀuôn Jaser hlăm čar Galaat).
Mtao Đawit mdưm ñu leh anăn phung ayŏng adei ñu, dua êbâo kjuh êtuh čô êkei mâo klei dưi, khua kơ sang ama diñu, čiăng kiă kriê phung Ruben, phung Gat, leh anăn sa mkrah găp djuê Manasê hlăm djăp mta bruă djŏ kơ Aê Diê leh anăn kơ bruă mtao.
Anei jing hră čih anăn phung ƀuôn sang Israel, phung khua kơ sang ama, phung khua kơ sa êbâo čô leh anăn sa êtuh čô, leh anăn phung khua diñu mă bruă kơ mtao tui si êpul mŭt leh anăn kbiă grăp mlan jih sa thŭn, grăp êpul mâo dua pluh pă êbâo čô.
Y-Jasôbêam anak êkei Y-Sapdiêl jing khua kơ êpul tal sa hlăm mlan tal sa; mâo dua pluh pă êbâo čô hlăm êpul ñu.
Ñu jing anak čô Y-Pêres leh anăn jing khua kơ jih jang phung khua kahan hlăm mlan tal sa.
Y-Dôdai sa čô Alôhi jing khua kơ êpul hlăm mlan tal dua; Y-Miklôt jing khua kơ êpul anăn, mâo dua pluh pă êbâo čô hlăm êpul ñu.
Khua tal tlâo hlăm mlan tal tlâo mâo Y-Bênaya anak êkei Y-Jêhôida khua ngă yang jing khua; mâo dua pluh pă êbâo čô hlăm êpul ñu.
Y-Bênaya anăn jing sa čô jhŏng ktang hlăm tlâo pluh čô anăn leh anăn jing khua kơ phung tlâo pluh čô anăn. Y-Amisabat anak êkei ñu jing khua kơ êpul ñu.
Y-Asahel adei Y-Jôap jing khua tal pă hlăm mlan tal pă, leh anăn anak êkei ñu Y-Sêbadia êdei kơ ñu; mâo dua pluh pă êbâo čô hlăm êpul ñu.
Khua tal êma hlăm mlan tal êma mâo Y-Samhut, sa čô Isra; mâo dua pluh pă êbâo čô hlăm êpul ñu.
Khua tal năm hlăm mlan tal năm mâo Y-Ira anak êkei Y-Ikês mơ̆ng ƀuôn Têkôa; mâo dua pluh pă êbâo čô hlăm êpul ñu.
Khua tal kjuh hlăm mlan tal kjuh mâo Y-Hêles sa čô Pêlôn mơ̆ng phung anak êkei Y-Êphraim; mâo dua pluh pă êbâo čô hlăm êpul ñu.
Khua tal sa păn hlăm mlan tal sa păn mâo Y-Sêbêkai sa čô Husa mơ̆ng găp djuê phung Sêra; mâo dua pluh pă êbâo čô hlăm êpul ñu.
Khua tal dua păn hlăm mlan tal dua păn mâo Y-Ahiêser mơ̆ng ƀuôn Anathôt, sa čô Benjamin; mâo dua pluh pă êbâo čô hlăm êpul ñu.
Khua tal pluh hlăm mlan tal pluh mâo Y-Maharai mơ̆ng ƀuôn Nêtôpha, mơ̆ng găp djuê Sêra; mâo dua pluh pă êbâo čô hlăm êpul ñu.
Khua tal pluh sa hlăm mlan tal pluh sa mâo Y-Bênaya mơ̆ng ƀuôn Pirathôn, mơ̆ng phung anak êkei Y-Êphraim; mâo dua pluh pă êbâo čô hlăm êpul ñu.
Khua tal pluh dua hlăm mlan tal pluh dua mâo Y-Hêldai mơ̆ng ƀuôn Nêtôphat mơ̆ng găp djuê Y-Ôthniêl; mâo dua pluh pă êbâo čô hlăm êpul ñu.
Phung kiă kriê krĭng Israel: kơ phung Ruben mâo Y-Êliêser anak êkei Y-Sikri jing khua; kơ phung Simêôn mâo Y-Sêphatia anak êkei Y-Maka;
kơ phung Lêwi mâo Y-Hasabia anak êkei Y-Kêmuêl; kơ Y-Arôn mâo Y-Sadôk;
kơ phung Yuđa, mâo Y-Êlihu sa čô ayŏng Y-Đawit; kơ phung Isakar mâo Y-Ômri anak êkei Y-Mikel;
kơ phung Sabulôn mâo Y-Ismaya anak êkei Y-Ôbadia; kơ phung Naptali mâo Y-Jêrêmôt anak êkei Y-Asriel;
kơ phung Êphraim mâo Y-Hôsêa anak êkei Y-Asasia; kơ sa mkrah găp djuê Manasê mâo Y-Jôel anak êkei Y-Pêdaya;
kơ sa mkrah găp djuê Manasê hlăm čar Galaat mâo Y-Idô anak êkei Y-Sakari; kơ phung Benjamin mâo Y-Jasiêl anak êkei Y-Apner;
kơ phung Dan mâo Y-Asarel anak êkei Y-Jêrôham. Anăn phung khua atăt gai phung găp djuê Israel.
Y-Đawit amâo yap ôh phung ti gŭ dua pluh thŭn, kyuadah Yêhôwa ƀuăn leh čiăng brei phung Isrel jing lu msĕ si mtŭ hlăm adiê.
Y-Jôap anak êkei Y-Sêruia dơ̆ng yap mơh, ƀiădah amâo bi leh ôh; ƀiădah klei Aê Diê ngêñ truh kơ phung Israel kyua klei anăn, leh anăn arăng amâo čih ôh anăn yap hlăm hră čih klei yăl dliê kơ Mtao Đawit.
Y-Asmawet anak êkei Y-Adiêl jing khua kiă ngăn drăp mtao; Y-Jônathan anak êkei Y-Usia jing khua kiă ngăn drăp hlăm čar, hlăm ƀuôn, hlăm ƀuôn đơ điêt leh anăn hlăm sang tum;
leh anăn Y-Êsri anak êkei Y-Kêlup jing khua kiă kriê phung mă bruă kai hma,
Y-Simei mnuih Ramat jing khua kiă kriê bruă đang boh kriăk ƀâo; leh anăn Y-Sapdi sa čô Sipa jing khua kiă kriê boh kriăk ƀâo arăng pĕ leh pioh djiêt;
Y-Baal-Hanan mnuih Gêder jing khua kiă kriê ana kyâo ôliwơ leh anăn kyâo sikamôr hlăm čar Sêphêla; leh anăn Y-Jôas kiă kriê êa boh ôliwơ.
Y-Sitrai sa čô Sarôn jing khua kiă kriê êmô dôk ƀơ̆ng rơ̆k hlăm lăn dap Sarôn; Y-Saphat anak êkei Y-Adlai jing khua kiă êmô hlăm tlung.
Y-Ôbil sa čô Ismael jing khua kiă kriê aseh samô; Y-Jêhdeyah sa čô Mêrônôt jing khua kiă kriê aseh dliê ana. Y-Jasis mnuih Hagrit jing khua kiă biăp bê.
Jih jang phung anăn jing phung kiă ngăn dŏ Mtao Đawit.
Y-Jônathan awa Y-Đawit jing sa čô pô kčĕ, kyuadah ñu jing sa čô mnuih mâo klei thâo săng leh anăn sa čô khua čih hră; Y-Jêhiêl anak êkei Y-Hačmôni rông phung anak êkei mtao.
Y-Ahitôpel jing khua kčĕ kơ mtao, leh anăn Y-Husai mnuih Arkit jing mah jiăng mtao.
Y-Jêhôida anak êkei Y-Bênaya leh anăn Y-Abiathar čuê Y-Ahitôpel. Y-Jôap jing khua prŏng kơ jih phung kahan mtao.
Y-Đawit bi kƀĭn ti ƀuôn Yêrusalem jih jang phung khua prŏng phung Israel, phung khua krĭng, khua êpul mă bruă kơ mtao, phung khua kơ sa êbâo čô, phung khua kơ sa êtuh čô, phung khua kiă ngăn dŏ leh anăn êmô mtao leh anăn phung anak êkei ñu, mbĭt hŏng phung khua kiă kriê sang mtao, phung kahan jhŏng ktang, leh anăn jih jang phung thâo bi blah.
Mtao Đawit kgŭ dơ̆ng leh anăn lač: “Hmư̆ bĕ kâo, Ơ phung ayŏng adei leh anăn phung ƀuôn sang kâo. Ai tiê kâo mâo klei mĭn mdơ̆ng sa boh sang mdei kơ hip klei bi mguôp Yêhôwa, leh anăn jing anôk trông jơ̆ng kơ Aê Diê drei; leh anăn kâo mkra leh mnơ̆ng pioh mdơ̆ng sang.
Ƀiădah Aê Diê lač leh kơ kâo, ‘Ih amâo dưi mdơ̆ng sa boh sang kơ anăn kâo ôh, kyuadah ih jing sa čô bi blah leh anăn tuh leh êrah lu.’
Ƀiădah Yêhôwa Aê Diê Israel ruah leh kâo mơ̆ng jih sang ama kâo brei jing mtao kiă kriê phung Israel hlŏng lar; kyuadah ñu ruah leh Y-Yuđa jing khua atăt gai, leh anăn mơ̆ng sang Yuđa ñu ruah sang ama kâo, leh anăn ti krah phung anak êkei ama kâo ñu mơak hŏng kâo čiăng mjing kâo mtao kiă kriê jih phung Israel.
Leh anăn hlăm jih phung anak êkei kâo (kyuadah Yêhôwa brei leh kơ kâo lu čô anak êkei) ñu ruah leh Y-Salômôn anak êkei kâo brei dôk gŭ ti jhưng mtao ƀuôn ala mtao Yêhôwa kiă kriê phung Israel.
Ñu lač kơ kâo, ‘Anak êkei ih Y-Salômôn yơh srăng mdơ̆ng sang kâo leh anăn wăl sang kâo, kyuadah kâo ruah leh ñu brei jing anak êkei kâo, leh anăn kâo srăng jing ama ñu.
Kâo srăng bi kjăp ƀuôn ala mtao ñu hlŏng lar tơdah ñu čuăn djă pioh klei kâo mtă leh anăn klei bhiăn kâo msĕ si arăng ngă hruê anei.’
Kyua anăn ară anei ti anăp jih jang phung Israel, phung Yêhôwa bi kƀĭn, leh anăn Aê Diê drei dôk hmư̆, gưt leh anăn duah ksiêm bĕ jih jang klei Yêhôwa Aê Diê diih mtă leh; čiăng kơ diih dưi mâo lăn jăk anei, leh anăn lui gơ̆ jing ngăn dưn kơ phung anak čô diih êdei kơ diih nanao hlŏng lar.
Leh anăn bi ih, Ơ Y-Salômôn anak êkei kâo, thâo kral bĕ Aê Diê ama ih, leh anăn mă bruă bĕ kơ ñu hŏng jih ai tiê leh anăn hŏng klei mĭn čiăng; kyuadah Yêhôwa ksiêm dlăng jih jang ai tiê, leh anăn ñu thâo săng jih jang hdră leh anăn klei mĭn. Tơdah ih duah ñu, ñu srăng brei ih ƀuh ñu; ƀiădah tơdah ih lui ñu, ñu srăng suôt ih hlŏng lar.
Răng bĕ ară anei, kyuadah Yêhôwa ruah ih leh brei mdơ̆ng sa boh sang pioh kơ adŭ doh jăk; jing ktang bĕ, leh anăn ngă klei anăn.”
Y-Đawit brei kơ Y-Salômôn anak êkei ñu hră rup adring sang yang, leh anăn rup boh sang mdê mdê pioh kơ sang yang, adŭ ngăn drăp sang yang, adŭ ti dlông, adŭ ti lam, leh anăn adŭ pioh kđhăp klei pap brei;
leh anăn rup kơ jih jang klei mĭn ñu djŏ kơ wăl sang Yêhôwa, jih jang adŭ jŭm dar, adŭ ngăn drăp sang Aê Diê, leh anăn adŭ ngăn drăp pioh mnơ̆ng arăng myơr;
kơ êpul phung khua ngă yang leh anăn phung Lêwi, leh anăn jih jang bruă arăng ngă hlăm sang Yêhôwa; kơ jih jang čhiên mngan pioh kơ bruă hlăm sang Yêhôwa,
boh ktrŏ mah kơ jih jang čhiên mngan ngă hŏng mah pioh kơ bruă, boh ktrŏ prăk kơ čhiên mngan pioh kơ bruă,
boh ktrŏ jơ̆ng diăn mah mbĭt hŏng pui kđen diñu, boh ktrŏ mah kơ grăp ƀĕ jơ̆ng diăn leh anăn pui kđen gơ̆, boh ktrŏ prăk kơ sa ƀĕ jơ̆ng diăn leh anăn mbĭt hŏng pui kđen ñu, tui si arăng yua grăp ƀĕ jơ̆ng diăn hlăm bruă,
boh ktrŏ mah kơ grăp boh jhưng pioh kơ kpŭng myơr kơ Aê Diê, prăk kơ jhưng prăk,
leh anăn mah doh kơ awak rưng, hmăm, leh anăn kčok; kơ êlŭ mah leh anăn boh ktrŏ grăp boh; kơ êlŭ prăk leh anăn boh ktrŏ grăp boh;
kơ knưl čuh mnơ̆ng ƀâo mngưi arăng ngă hŏng mah doh, leh anăn boh ktrŏ mah anăn; msĕ mơh ñu mâo rup kơ êdeh aseh mah phung čêrubim mblang siap diñu guôm hip klei bi mguôp Yêhôwa.
Y-Đawit bi êdah klă jih klei anăn tui si kngan Yêhôwa čih, jih jang bruă arăng srăng ngă tui si hră rup anăn.
Leh anăn Y-Đawit lač kơ Y-Salômôn anak êkei ñu, “Jing ktang bĕ leh anăn đăm huĭ ôh, leh anăn ngă klei anăn. Đăm huĭ ôh, đăm êdu ai ôh; kyuadah Yêhôwa Aê Diê, jing Aê Diê kâo, dôk mbĭt hŏng ih. Ñu amâo srăng kƀah klei đru ih ôh, amâodah kăn lui ih rei, tơl bi leh jih jang bruă sang Yêhôwa.
Nĕ anei êpul phung khua ngă yang leh anăn phung Lêwi pioh kơ jih jang bruă hlăm sang Aê Diê; leh anăn grăp čô êkei mbruă mâo klei čiăng srăng dôk mbĭt hŏng ih; msĕ mơh phung khua kiă kriê leh anăn jih jang phung ƀuôn sang srăng gưt kơ ih sơăi.”
Mtao Đawit lač kơ jih jang phung bi kƀĭn, “Anak êkei kâo Y-Salômôn, knŏng hjăn ñu yơh Aê Diê ruah leh, jing hlăk ai leh anăn ka găn lu klei truh ôh, leh anăn bruă jing prŏng. Kyuadah sang yang amâo djŏ pioh kơ mnuih ôh, ƀiădah srăng pioh kơ Yêhôwa Aê Diê.
Snăn kâo duah bi mâo leh kơ sang Aê Diê kâo tui si kâo dưi mah pioh kơ mnơ̆ng ngă hŏng mah, prăk pioh kơ mnơ̆ng ngă hŏng prăk, kông pioh kơ mnơ̆ng ngă hŏng kông, msei pioh kơ mnơ̆ng ngă hŏng msei, kyâo pioh kơ mnơ̆ng ngă hŏng kyâo, mbĭt hŏng lu snăk boh tâo ônik leh anăn boh tâo pioh mprăp, boh tâo ƀhĭ bi lŭk hŏng mah kông, boh tâo mâo lu mta êa, djăp mta boh tâo yuôm, leh anăn boh tâo marbrơ.
Êbeh kơ anăn čiăng lŏ thiăm kơ jih jang mnơ̆ng kâo mâo leh pioh kơ sang doh jăk, kâo mâo leh ngăn drăp kâo pô mah leh anăn prăk, leh anăn kyuadah kâo khăp kơ sang Aê Diê kâo, kâo brei mnơ̆ng anăn kơ sang Aê Diê kâo:
tlâo êbâo talăng mah mơ̆ng čar Ôphir, kjuh êbâo talăng prăk doh pioh luôm mtih sang,
leh anăn pioh kơ jih jang bruă phung mbruă srăng ngă, mah pioh kơ mnơ̆ng ngă hŏng mah leh anăn prăk pioh kơ mnơ̆ng ngă hŏng prăk. Snăn hlei pô čiăng myơr ñu pô pioh brei kơ Yêhôwa hruê anei?”
Snăn phung khua kơ sang ama myơr mnơ̆ng hŏng ai tiê čiăng, wăt phung khua găp djuê, phung khua kơ sa êbâo čô leh anăn phung khua kơ sa êtuh čô, leh anăn khua prŏng kiă kriê bruă mtao ngă msĕ mơh.
Diñu brei kơ bruă sang Aê Diê êma êbâo talăng leh anăn pluh êbâo darik mah, pluh êbâo talăng prăk, pluh sa păn êbâo talăng kông, leh anăn sa êtuh êbâo talăng msei.
Hlei pô mâo boh tâo yuôm brei mơh kơ adŭ pioh ngăn drăp sang Yêhôwa, Y-Jêhiêl mnuih Gersôn jing pô kiă kriê dŏ anăn.
Snăn phung ƀuôn sang hơ̆k mơak kyuadah phung anăn brei leh hŏng ai tiê čiăng, kyuadah hŏng jih ai tiê leh anăn hŏng klei êngiê diñu myơr leh kơ Yêhôwa; msĕ mơh Mtao Đawit bŏ hŏng klei hơ̆k mơak.
Kyua anăn Y-Đawit mpŭ mni kơ Yêhôwa ti anăp jih jang phung bi kƀĭn; leh anăn ñu lač: “Mpŭ mni kơ ih, Ơ Yêhôwa, Aê Diê Y-Israel aê hmei nanao hlŏng lar!
Ơ Yêhôwa, pioh kơ ih yơh klei prŏng, klei myang, klei guh kơang, klei dưi, leh anăn klei kdrăm kơah; kyuadah jih jang mnơ̆ng hlăm adiê leh anăn ti lăn ala jing dŏ ih sơăi; Ơ Yêhôwa, ƀuôn ala mtao jing dŏ ih, leh anăn hmei mpŭ kơ ih jing khua ti dlông jih jang.
Wăt klei mdrŏng sah leh anăn klei mpŭ kbiă hriê mơ̆ng ih leh anăn ih kiă kriê ti dlông jih jang. Hlăm kngan ih mâo klei myang leh anăn klei ktang; leh anăn kngan ih mjing arăng prŏng leh anăn brei klei ktang kơ jih jang.
Ară anei hmei bi mni kơ ih, Ơ Aê Diê hmei, leh anăn mpŭ mni kơ anăn guh kơang ih.
Ƀiădah hlei kâo jing, leh anăn hlei phung ƀuôn sang kâo jing tơl hmei dưi myơr hŏng ai tiê čiăng msĕ snei? Kyuadah jih jang mnơ̆ng kbiă hriê mơ̆ng ih, leh anăn hmei myơr kơ ih dŏ ih pô.
Kyuadah hmei jing phung tue ti anăp ih, leh anăn phung jưh bhiâo, msĕ si jih jang phung aê hmei mphŭn dô; ênuk hmei dôk hdĭp ti lăn ala jing msĕ si êyui, leh anăn amâo mâo klei čang hmăng ôh.
Ơ Yêhôwa Aê Diê hmei, jih jang mnơ̆ng êbeh dlai hmei mâo leh anei čiăng mdơ̆ng sa boh sang kơ Anăn Doh Jăk ih kbiă hriê mơ̆ng kngan ih pô, leh anăn jih jang jing dŏ ih pô mơh.
Ơ Aê Diê kâo, kâo thâo leh kơ ih lông dlăng ai tiê mnuih, leh anăn khăp kơ klei kpă ênô; hŏng ai tiê kpă kâo myơr leh hŏng klei êngiê jih jang mnơ̆ng anei, leh anăn ară anei kâo ƀuh leh phung ƀuôn sang ih dôk ti anei myơr kơ ih hŏng klei êngiê leh anăn hŏng klei hơ̆k kdơ̆k.
Ơ Yêhôwa, Aê Diê Y-Abraham, Y-Isăk, leh anăn Y-Israel phung aê hmei, djă pioh nanao bĕ klei čuăn leh anăn klei mĭn anăn hlăm ai tiê phung ƀuôn sang ih, leh anăn gai ai tiê diñu phă ih.
Brei kơ Y-Salômôn anak êkei kâo čiăng kơ hŏng jih ai tiê ñu dưi djă pioh klei ih mtă, klei ih hưn, leh anăn klei bhiăn ih, dưi ngă jih, leh anăn čiăng kơ ñu dưi mdơ̆ng sang yang kơ sang anăn kâo duah bi mâo leh mnơ̆ng.”
Leh anăn Y-Đawit lač kơ jih jang phung bi kƀĭn, “Mpŭ mni kơ Yêhôwa Aê Diê diih.” Leh anăn jih jang phung bi kƀĭn mpŭ mni kơ Yêhôwa Aê Diê phung aê diñu, kkui kŏ diñu, leh anăn kkuh mpŭ kơ Yêhôwa, leh anăn kkuh kơ mtao.
Diñu ngă yang kơ Yêhôwa, leh anăn ti hruê êdei diñu myơr mnơ̆ng myơr čuh kơ Yêhôwa sa êbâo drei êmô knô, sa êbâo drei biăp knô, leh anăn sa êbâo drei êđai biăp, mbĭt hŏng mnơ̆ng myơr mnăm, leh anăn mnơ̆ng ngă yang êbeh dlai kyua jih jang phung Israel;
leh anăn diñu huă mnăm ti anăp Yêhôwa hruê anăn hŏng klei hơ̆k mơak snăk. Diñu lŏ ngă tal dua klei brei Y-Salômôn anak êkei Y-Đawit jing mtao, leh anăn diñu trôč gơ̆ êa ƀâo mngưi jing khua bi ala kơ Yêhôwa, leh anăn brei Y-Sadôk jing khua ngă yang.
Snăn Y-Salômôn dôk gŭ ti jhưng mtao Yêhôwa jing mtao čuê Y-Đawit ama ñu; leh anăn ñu đĭ kyar, leh anăn jih jang phung Israel gưt kơ ñu.
Jih jang phung khua gai gĭt leh anăn phung kahan jhŏng ktang, msĕ mơh jih jang phung anak êkei Mtao Đawit ƀuăn klei diñu srăng gưt asăp kơ Mtao Salômôn.
Yêhôwa brei kơ Y-Salômôn klei hing ang prŏng ti anăp ală jih jang phung Israel, leh anăn brei kơ ñu klei kdrăm kơah năng kơ mtao, amâo tuôm mâo ôh klei msĕ snăn kơ phung mtao êlâo kơ ñu hlăm čar Israel.
Snăn Y-Đawit anak êkei Y-Yêsê kiă kriê leh jih jang phung Israel.
Ênuk ñu kiă kriê phung Israel mâo pă pluh thŭn; ñu kiă kriê kjuh thŭn ti ƀuôn Hêbron, leh anăn tlâo pluh tlâo thŭn hlăm ƀuôn Yêrusalem.
Leh anăn ñu djiê mduôn jŏk, mâo klei mdrŏng, mâo klei mpŭ; leh anăn Y-Salômôn anak êkei ñu kiă kriê čuê ñu.
Bruă Mtao Đawit mơ̆ng phŭn truh ti knhal tuč arăng čih leh hlăm hdruôm hră Klei Y-Samuel pô thâo bi ƀuh Yăl Dliê, leh anăn hlăm hdruôm hră Klei Yăl Dliê Y-Nathan khua pô hưn êlâo Yăl Dliê, leh anăn hlăm hdruôm hră Klei Y-Gat pô thâo bi ƀuh Yăl Dliê,
mâo klei čih pioh jih bruă ñu kiă kriê, klei ktang ñu, leh anăn klei truh kơ ñu leh anăn kơ phung Israel, leh anăn kơ jih jang ƀuôn ala mtao phung găp djuê mkăn.
Anei jing phung anak êkei Y-Đawit arăng kkiêng kơ ñu hlăm ƀuôn Hêbron: anak tal êlâo jing Y-Amnôn, ñu mâo gơ̆ hŏng H'Ahinôam mơ̆ng găp djuê Jesrêel; anak tal dua jing Y-Daniel, ñu mâo gơ̆ hŏng H'Abigêl mniê mơ̆ng ƀuôn Karmel,
anak tal tlâo Y-Apsalôm, amĭ gơ̆ jing H'Maka, anak mniê Y-Talmai, mtao čar Gêsur; anak tal pă Y-Adônija, amĭ gơ̆ jing H'Hagit;
anak tal êma jing Y-Sêpatia, ñu mâo gơ̆ hŏng H'Abital; anak tal năm Y-Itrêam hŏng mô̆ ñu H'Êgla;
arăng kkiêng kơ ñu năm čô hlăm ƀuôn Hêbron, tinăn ñu jing mtao kiă kriê êjai kjuh thŭn năm mlan. Leh anăn ñu kiă kriê tlâo pluh tlâo thŭn hlăm ƀuôn Yêrusalem.
Phung anei arăng kkiêng kơ ñu hlăm ƀuôn Yêrusalem: Y-Simêa, Y-Sôbap, Y-Nathan, leh anăn Y-Salômôn, pă čô hŏng H'Batsua anak mniê Y-Amiêl;
leh anăn Y-Iphar, Y-Êlisama, Y-Êliphêlet,
Y-Nôga, Y-Nêphek, Y-Japhia,
Y-Êlisama, Y-Êliada, leh anăn Y-Êliphêlet, dua păn čô.
Jih jang phung anăn jing anak êkei Y-Đawit êbeh kơ phung anak êkei hŏng mô̆ hjŭng; leh anăn H'Tamar jing adei mniê diñu.
Phung anak čô Y-Salômôn: Y-Rôbôam, Y-Abija, Y-Asa, Y-Jôsaphat,
Y-Jôram, Y-Ahasia, Y-Jôas,
Y-Amasia, Y-Asaria, Y-Jôtham,
Y-Ahas, Y-Hêsêkia, Y-Manasê,
Y-Amôn, Y-Jôsia.
Phung anak êkei Y-Jôsia: Y-Jôhanan anak tal êlâo, Y-Jêhôyakim anak tal dua, Y-Sêdêkia anak tal tlâo, Y-Salum anak tal pă.
Phung anak čô Y-Jêhôyakim: Y-Jêkônia, Y-Sêdêkia;
leh anăn phung anak êkei Y-Jêkônia pô jing mnă: Y-Sêaltiêl,
Y-Malkiram, Y-Pêdaya, Y-Sênasar, Y-Jêkamia, Y-Hôsama, leh anăn Y-Nêdabia;
leh anăn phung anak êkei Y-Pêdaya: Y-Sêrubabel leh anăn Y-Simei; leh anăn phung anak êkei Y-Sêrbabel: Y-Mêsulam leh anăn Y-Hanania, leh anăn H'Sêlômit jing adei mniê diñu;
leh anăn Y-Hasuba, Y-Ôhel, Y-Bêrêkia, Y-Hasadia, leh anăn Y-Jusap-Hêset, êma čô.
Phung anak êkei Y-Hanania mâo dua čô anak êkei: Y-Pêlatia leh anăn Y-Jêsaya, Y-Jêsaya jing ama kơ Y-Rêphaya; Y-Rêphaya jing ama kơ Y-Arnan; Y-Arnan jing ama kơ Y-Ôbadia; Y-Ôbadia jing ama kơ Y-Sêkania.
Anak êkei Y-Sêkania: Y-Sêmaya. Phung anak êkei Y-Sêmaya: Y-Hatus, Y-Igal, Y-Baria, Y-Nêaria, leh anăn Y-Saphat, năm čô.
Phung anak êkei Y-Nêaria: Y-Êliôênai, Y-Hiskia, leh anăn Y-Asrikam, tlâo čô.
Phung anak êkei Y-Êliôênai: Y-Hôdawia, Y-Êliasip, Y-Pôlaya, Y-Akup, Y-Jôhanan, Y-Dêlaya, leh anăn Y-Anani, kjuh čô.
Phung anak êkei Y-Yuđa: Y-Pêres, Y-Hêsron, Y-Karmi, Y-Hur, leh anăn Y-Sôbal.
Y-Rêaya anak êkei Y-Sôbal jing ama kơ Y-Jahat, leh anăn Y-Jahat jing ama kơ Y-Ahumai leh anăn Y-Lahat. Anăn jing phung găp djuê Sôrat.
Anei jing phung anak êkei Y-Êtam: Y-Jesrêel, Y-Isma, leh anăn Y-Itbas; leh anăn anăn adei mniê diñu jing H'Hasêlêlpôni,
leh anăn Y-Pênuel jing ama kơ Y-Gêdôr, leh anăn Y-Êser jing ama kơ Y-Husa. Anei phung anak êkei Y-Hur, anak tal êlâo Y-Êphrata ama Y-Betlêhem.
Y-Asur, ama Y-Têkôa, mâo dua čô mô̆, H'Hêla leh anăn H'Nara;
H'Nara kkiêng kơ ñu Y-Ahusam, Y-Hêpher, Y-Têmêni, leh anăn Y-Hahastari. Anăn jing phung anak êkei H'Nara.
Phung anak êkei H'Hêla: Y-Sêret, Y-Sôhar, Y-Êtnan.
Y-Kôs jing ama kơ Y-Anup, Y-Sôbêba, leh anăn phung găp djuê Aharhel anak êkei Y-Harum.
Y-Jabes mâo klei arăng mpŭ hĭn kơ phung ayŏng adei ñu; leh anăn amĭ ñu bi anăn ñu Y-Jabes, lač, “Kyuadah kâo kkiêng kơ ñu hŏng klei ruă.”
Y-Jabes iêu wah lač kơ Aê Diê Israel, lač, “Ơ, čiăng kơ ih brei klei jăk jĭn kơ kâo leh anăn bi ƀai knông lăn kâo, leh anăn čiăng kơ kngan ih dưi dôk mbĭt hŏng kâo, leh anăn čiăng kơ ih srăng kiă kriê kâo kơ klei jhat čiăng kơ klei anăn đăm truh kơ kâo ôh!” Aê Diê brei kơ ñu klei ñu akâo leh.
Y-Kêlup adei Y-Suah jing ama kơ Y-Mêhir, pô jing ama kơ Y-Êstôn.
Y-Êstôn jing ama kơ Y-Betrapa, Y-Pasêa, leh anăn Y-Têhina ama Y-Irnahas. Anăn phung êkei Y-Rêka.
Phung anak êkei Y-Kênas: Y-Ôtniêl leh anăn Y-Sêraya; leh anăn phung anak êkei Y-Ôtniêl: Y-Hatat leh anăn Y-Mêônôthai.
Y-Mêônôthai jing ama kơ Y-Ôphra; leh anăn Y-Sêraya jing ama kơ Y-Jôap ama Y-Gêharasim, arăng pia snăn kyuadah diñu jing phung mbruă.
Phung anak êkei Y-Kalep anak êkei Y-Jêphunê: Y-Iru, Y-Êla, leh anăn Y-Nam; leh anăn anak êkei Y-Êla: Y-Kênas.
Phung anak êkei Y-Jêhalel: Y-Sip, Y-Sipa, Y-Tiria, leh anăn Y-Asarel.
Phung anak êkei Y-Êsra: Y-Jêter, Y-Mêret, Y-Êpher, leh anăn Y-Jalôn. Phung anei jing anak êkei H'Bitia anak mniê mtao Pharaôn, jing mô̆ kơ Y-Mêret. Gơ̆ ba tian leh anăn kkiêng kơ Y-Miriam, Y-Samai, leh anăn Y-Isba ama Y-Êstêmôa.
Mô̆ ñu sa čô Yuđa kkiêng kơ Y-Jaret ama kơ Y-Gêdôr, Y-Hêber ama kơ Y-Sôkô, leh anăn Y-Jêkutiêl ama Y-Sanôa.
Phung anak êkei mô̆ Y-Hôdia adei mniê Y-Naham jing phung ama kơ Y-Keila êkei Garmi, leh anăn Y-Êstêmôa êkei Makatit.
Phung anak êkei Y-Simôn: Y-Amnôn, Y-Rina, Y-Benhanan, leh anăn Y-Tilôn. Phung anak êkei Y-Isi: Y-Sôhet leh anăn Y-Bensôhet.
Phung anak êkei Y-Sêla anak êkei Y-Yuđa: Y-Er ama Y-Lêka, Y-Lada ama Y-Marêsa, leh anăn phung găp djuê ngă bruă mrai kbuă ti ƀuôn Betasbêa;
leh anăn Y-Jôkim, leh anăn phung êkei ƀuôn Kôsêba, leh anăn Y-Jôas, leh anăn Y-Sarap, pô kiă kriê čar Môap leh anăn lŏ wĭt kơ ƀuôn Lêhem (hră arăng čih anăn diñu mơ̆ng ênuk đưm).
Anăn jing phung mmai gŏ leh anăn phung dôk ti ƀuôn Nêtaim leh anăn ƀuôn Gêdêra; diñu dôk tinăn mbĭt hŏng mtao čiăng mă bruă kơ ñu.
Phung anak êkei Y-Simêôn: Y-Nêmuel, Y-Jamin, Y-Jarip, Y-Sêra, Y-Shaul;
Y-Salum jing anak êkei ñu mbĭt hŏng Y-Mipsam leh anăn Y-Misma.
Phung anak êkei Y-Misma: Y-Hamuel, Y-Sakur, Y-Simei.
Y-Simei mâo pluh năm čô anak êkei leh anăn năm čô anak mniê; ƀiădah phung ayŏng ñu amâo mâo lu anak ôh, leh anăn jih jang găp djuê diñu kăn jing lar êngŭm msĕ si phung Yuđa rei.
Diñu dôk hlăm ƀuôn Bêr-Sêba, ƀuôn Môlada, ƀuôn Hasar-Sual,
ƀuôn Bilha, ƀuôn Êsem, ƀuôn Tôlat,
ƀuôn Bêthuel, ƀuôn Hôrma, buôn Siklak,
ƀuôn Bet-Markabôt, ƀuôn Hasarsusim, ƀuôn Bet-Biri, leh anăn ƀuôn Saraim. Anăn buôn prŏng diñu tơl truh kơ ênuk Y-Đawit kiă kriê.
Leh anăn ƀuôn điêt diñu mâo Êtam, Ain, Rimôn, Tôken, leh anăn Asan, êma boh ƀuôn,
mbĭt hŏng jih jang ƀuôn điêt dôk jŭm dar truh ti ƀuôn Baal. Anăn anôk diñu dôk, leh anăn diñu djă pioh hră čih anăn diñu.
Y-Mêsôbap, Y-Jamlek, Y-Jôsa anak êkei Y-Amasia,
Y-Jôel, Y-Jêhu anak êkei Y-Yôsibia, čô Y-Sêraya, čĕ Y-Asiêl,
Y-Êliôênai, Y-Jakôba, Y-Jêsêhaya, Y-Asaya, Y-Adiêl, Y-Jêsimiêl, Y-Bênaya,
Y-Sisa anak êkei Y-Sipi, anak êkei Y-Alôn, anak êkei Y-Jêdaya, anak êkei Y-Simri, anak êkei Y-Sêmaya —
jih jang phung anăn jing phung khua kơ găp djuê diñu, leh anăn găp djuê phung ama diñu đĭ lar snăk.
Diñu hiu truh ti anôk mŭt ƀuôn Gêdôr, truh ti nah ngŏ tlung, čiăng duah kdrăn rơ̆k kơ biăp diñu,
anôk diñu ƀuh kdrăn rơ̆k jăk, leh anăn anôk kdrăn jing prŏng, ñăt kriêp, leh anăn êđăp ênang; kyuadah phung dôk tinăn êlâo jing phung Čam.
Phung anăn arăng čih anăn leh truh hlăm ênuk Y-Hêsêkia mtao Yuđa, leh anăn bi rai jih phung Mêunim dôk tinăn wăt sang čhiăm digơ̆, leh anăn dôk ti anôk digơ̆, kyuadah tinăn mâo kdrăn rơ̆k kơ biăp diñu.
Đa đa diñu, êma êtuh čô êkei phung Simêôn đĭ nao kơ čư̆ Sêir. Phung khua diñu jing Y-Pêlatia, Y-Nêaria, Y-Rêphaya, leh anăn Y-Usiêl, phung anak êkei Y-Isi;
leh anăn diñu bi rai kdrêč phung Amalek tlaih leh ăt dôk, leh anăn diñu dôk tinăn truh kơ hruê anei.
Phung anak êkei Y-Ruben anak tal êlâo kơ Y-Israel (kyuadah arăng kkiêng kơ ñu tal êlâo, ƀiădah kyuadah ñu bi čhŏ leh jhưng pĭt ama ñu, klei jing ayŏng khua arăng jao leh kơ phung anak êkei Y-Yôsep anak êkei Y-Israel, snăn yơh arăng amâo čih anăn ñu ôh hlăm hră răk anăn tui si klei jing ayŏng khua;
wăt tơdah Y-Yuđa jing ktang ti krah phung ayŏng adei ñu leh anăn mâo sa čô khua kiă kriê kbiă hriê mơ̆ng ñu, ƀiădah klei jing ayŏng khua djŏ kơ Y-Yôsep),
phung anak êkei Y-Ruben, anak tal êlâo Y-Israel: Y-Hanôk, Y-Palu, Y-Hêsron, leh anăn Y-Karmi.
Phung anak êkei Y-Yôel: Y-Sêmaya, Y-Gôk, Y-Simei,
Y-Mika, Y-Rêaya, Y-Baal,
Y-Bêera, pô Y-Tiglat-Pilêser mtao čar Asiri atăt ba jing mnă leh: ñu jing sa čô khua kơ phung Ruben.
Leh anăn krĭng ñu tui si phung găp djuê diñu, tơdah arăng yap anăn ênuk diñu: khua jing Y-Jêiêl, leh anăn Y-Sakari,
leh anăn Y-Bêla anak êkei Y-Asas, čô Y-Sêma, čĕ Y-Yôel, pô dôk ti ƀuôn Arôer truh ti čư̆ Nêbô leh anăn Baal-Mêôn.
Msĕ mơh ñu dôk ti ngŏ truh ti anôk mŭt kdrăn tač tĭng nah anei êa krông Ơprat, kyuadah hlô mnơ̆ng diñu rông jing lar leh hlăm čar Galaat.
Hlăm ênuk Y-Sôl diñu bi blah hŏng phung Hagrit, phung digơ̆ djiê leh hŏng kngan diñu; leh anăn diñu dôk hlăm sang čhiăm diñu tar ƀar krĭng ngŏ čar Galaat.
Phung anak êkei Y-Gat dôk phă hŏng diñu hlăm čar Basan truh ti ƀuôn Salêka:
Y-Yôel jing khua, Y-Sapham jing pô kơiăng, Y-Janai leh anăn Y-Saphat hlăm čar Basan.
Găp djuê diñu tui si sang ama diñu: Y-Mikal, Y-Mêsulam, Y-Sêba, Y-Jôrai, Y-Jakan, Y-Sia, leh anăn Y-Êƀer, kjuh čô.
Anăn jing phung anak êkei Y-Abihai, anak êkei Y-Huri, anak êkei Y-Jarôa, anak êkei Y-Galaat, anak êkei Y-Mikal, anak êkei Y-Jêsisai, anak êkei Y-Jadô, anak êkei Y-Bus;
Y-Ahi anak êkei Y-Apdiêl, anak êkei Y-Guni, Y-Ahi jing khua hlăm sang aê diñu;
leh anăn diñu dôk hlăm čar Galaat, hlăm čar Basan leh anăn ƀuôn đơ điêt gơ̆, leh anăn hlăm jih jang kdrăn rơ̆k lăn dap Sarôn truh ti kdriêl digơ̆.
Jih jang phung anăn arăng čih leh hlăm hră čih anăn hlăm ênuk Y-Jôtham mtao Yuđa, leh anăn hlăm ênuk Y-Jêrôbôam mtao Israel.
Phung Ruben, phung Gat, leh anăn sa mkrah găp djuê Manasê mâo phung êkei jhŏng ktang djă khil leh anăn đao gưm, leh anăn mnah hna, knhăk hlăm klei bi blah, mâo pă pluh pă êbâo kjuh êtuh năm pluh čô mkra leh kăp bi blah.
Diñu bi blah hŏng phung Hagrit, phung Jêtur, phung Napis, leh anăn phung Nôdap;
leh anăn tơdah diñu mă tŭ leh klei đru bi kdơ̆ng hŏng digơ̆, phung Hagrit leh anăn jih jang phung dôk mbĭt hŏng digơ̆ arăng jao leh kơ diñu, kyuadah diñu iêu wah lač kơ Aê Diê êjai bi blah, leh anăn Aê Diê hmư̆ klei diñu kwưh, kyuadah diñu knang kơ Aê Diê.
Diñu mă mđuĕ mnơ̆ng digơ̆ rông: êma pluh êbâo drei aseh samô, dua êtuh êma pluh êbâo drei biăp, dua êbâo drei aseh dliê, leh anăn sa êtuh êbâo čô êkei ăt dôk hdĭp.
Kyuadah lu mnuih êbuh djiê leh, kyuadah klei bi blah kbiă hriê mơ̆ng Aê Diê. Diñu dôk ti anôk digơ̆ tơl arăng atăt ba diñu jing mnă.
Sa mkrah mnuih phung Manasê dôk hlăm čar; diñu jing lu snăk mơ̆ng čư̆ Basan truh ti čư̆ Baal-Hermôn, čư̆ Sênir, leh anăn čư̆ Hermôn.
Anei jing phung khua kơ sang ama diñu: Y-Êpher, Y-Isi, Y-Êliêl, Y-Asriel, Y-Yêrêmi, Y-Hôdawia, leh anăn Y-Jahdiêl, phung jhŏng ktang, phung mâo hing ang, khua kơ sang ama diñu.
Ƀiădah diñu gao klei bhiăn bi kdơ̆ng hŏng Aê Diê kơ phung aê diñu, leh anăn ngă klei knhông tui hlue phung yang ƀuôn sang hlăm čar, phung Aê Diê bi rai leh ti anăp diñu.
Snăn Aê Diê Israel mčhur klei mĭn Y-Pul mtao Asiri, klei mĭn Y-Tiglat-Pilêser mtao Asiri, leh anăn ñu atăt ba jing mnă phung Ruben, phung Gat, leh anăn sa mkrah găp djuê Manasê, leh anăn atăt digơ̆ kơ ƀuôn Hala, ƀuôn Habôr, ƀuôn Hara, leh anăn êa krông Gôsan truh kơ hruê anei.
Phung anak êkei Y-Lêwi: Y-Gersôm, Y-Kôhat, leh anăn Y-Mêrari.
Phung anak êkei Y-Kôhat: Y-Amram, Y-Ishar, Y-Hêbron, Y-Usiêl.
Phung anak Y-Amram: Y-Arôn, Y-Môis, leh anăn H'Miriam. Phung anak êkei Y-Arôn: Y-Nadap, Y-Abihu, Y-Êlêasar, leh anăn Y-Ithamar.
Y-Êlêasar jing ama kơ Y-Phinêas, Y-Phinêas jing ama kơ Y-Abisua,
Y-Abisua jing ama kơ Y-Buki, Y-Buki jing ama kơ Y-Usi,
Y-Usi jing ama kơ Y-Sêrahia, Y-Sêrahia jing ama kơ Y-Mêraiôt,
Y-Mêraiôt jing ama kơ Y-Amaria, Y-Amaria jing ama kơ Y-Ahitup,
Y-Ahitup jing ama kơ Y-Sadôk, Y-Sadôk jing ama kơ Y-Ahimas,
Y-Ahimas jing ama kơ Y-Asaria, Y-Asaria jing ama kơ Y-Jôhanan,
leh anăn Y-Jôhanan jing ama kơ Y-Asaria (jing ñu yơh mă bruă khua ngă yang hlăm sang Y-Salômôn mdơ̆ng hlăm ƀuôn Yêrusalem).
Y-Asaria jing ama kơ Y-Amaria, Y-Amaria jing ama kơ Y-Ahitup,
Y-Ahitup jing ama kơ Y-Sadôk, Y-Sadôk jing ama kơ Y-Salum,
Y-Salum jing ama kơ Y-Hilkia, Y-Hilkia jing ama kơ Y-Asaria,
Y-Asaria jing ama kơ Y-Sêraya, Y-Sêraya jing ama kơ Y-Jêhôsadak;
leh anăn Y-Jêhôsadak nao jing mnă hlăk Yêhôwa tiŏ phung Yuđa leh anăn phung ƀuôn Yêrusalem nao jing mnă hŏng kngan Y-Nebukatnetsar.
Phung anak êkei Y-Lêwi: Y-Gersôm, Y-Kôhat, leh anăn Y-Mêrari.
Anei jing anăn phung anak êkei Y-Gersôm: Y-Lipni leh anăn Y-Simei.
Phung anak êkei Y-Kôhat: Y-Amram, Y-Ishar, Y-Hêbron, leh anăn Y-Usiêl.
Phung anak êkei Y-Mêrari: Y-Mahli leh anăn Y-Musi. Anăn jing phung găp djuê Lêwi tui si ama diñu.
Phung anak êkei Y-Gersôm: Y-Lipni, Y-Jahat, Y-Sima,
Y-Jôa, Y-Idô, Y-Sêra, Y-Jêatêrai.
Phung anak êkei Y-Kôhat: Y-Aminadap, Y-Kôrê, Y-Asir,
Y-Êlkana, Y-Êbiasap, Y-Asir,
Y-Tahat, Y-Uriêl, Y-Usia, leh anăn Y-Sal.
Phung anak êkei Y-Êlkana: Y-Amasai leh anăn Y-Ahimôt,
Y-Êlkana, Y-Sôphai, Y-Nahat,
Y-Êliap, Y-Jêrôham, Y-Êlkana.
Phung anak êkei Y-Samuel: Y-Yôel anak tal êlâo, Y-Abija anak tal dua.
Phung anak êkei Y-Mêrari: Y-Mahli, Y-Lipni, Y-Simei, Y-Usa,
Y-Simêa, Y-Hagia, leh anăn Y-Asia.
Anei jing phung mnuih Y-Đawit mdưm bruă mmuñ hlăm sang Yêhôwa, leh arăng kkung ba hip tinăn.
Diñu mă bruă hŏng klei mmuñ ti anăp sang čhiăm klei bi kƀĭn, tơl Y-Salômôn mdơ̆ng leh sang Yêhôwa hlăm ƀuôn Yêrusalem; leh anăn diñu ngă bruă tui si djŏ wir.
Phung anei jing phung êkei leh anăn phung anak êkei diñu mă bruă anăn. Phung anak êkei Y-Kôhat: Y-Hêman pô mmuñ jing anak êkei Y-Yôel, anak êkei Y-Samuel,
anak êkei Y-Êlkana, anak êkei Y-Jêrôham, anak êkei Y-Êliêl, anak êkei Y-Tôa,
anak êkei Y-Sup, anak êkei Y-Êlkana, anak êkei Y-Mahat, anak êkei Y-Amasai,
anak êkei Y-Êlkana, anak êkei Y-Yôel, anak êkei Y-Asaria, anak êkei Y-Sêphania,
anak êkei Y-Tahat, anak êkei Y-Asir, anak êkei Y-Êbiasap, anak êkei Y-Kôrê,
anak êkei Y-Ishar, anak êkei Y-Kôhat, anak êkei Y-Lêwi, anak êkei Y-Israel;
leh anăn adei ñu Y-Asap, pô dôk tĭng hnuă ñu, Y-Asap anak êkei Y-Bêrêkia, anak êkei Y-Simêa,
anak êkei Y-Mikal, anak êkei Y-Baseya, anak êkei Y-Malkija,
anak êkei Y-Êtni, anak êkei Y-Sêra, anak êkei Y-Adaya,
anak êkei Y-Êthan, anak êkei Y-Sima, anak êkei Y-Simei,
anak êkei Y-Jahat, anak êkei Y-Gersôm, anak êkei Y-Lêwi.
Tĭng kơ điâo ñu mâo phung ayŏng adei anak êkei Y-Mêrari: Y-Êthan anak êkei Y-Kisi, anak êkei Y-Apdi, anak êkei Y-Maluk,
anak êkei Y-Hasabia, anak êkei Y-Amasia, anak êkei Y-Hilkia,
anak êkei Y-Amsi, anak êkei Y-Bani, anak êkei Y-Sêmer,
anak êkei Y-Mahli, anak êkei Y-Musi, anak êkei Y-Mêrari, anak êkei Y-Lêwi;
leh anăn phung ayŏng diñu phung Lêwi arăng mdưm leh kơ jih jang bruă sang čhiăm hlăm sang Aê Diê.
Ƀiădah Y-Arôn leh anăn phung anak êkei ñu myơr mnơ̆ng ti dlông knưl mnơ̆ng myơr čuh leh anăn ti dlông knưl myơr mnơ̆ng ƀâo mngưi kơ jih jang bruă hlăm anôk doh jăk hĭn, leh anăn čiăng ngă klei bi doh kơ phung Israel, tui si jih jang klei Y-Môis dĭng buăl Aê Diê mtă leh.
Anei phung anak êkei Y-Arôn: Y-Êlêasar, Y-Phinêas, Y-Abisua,
Y-Buki, Y-Usi, Y-Sêrahia,
Y-Mêraiôt, Y-Amaria, Y-Ahitup,
Y-Sadôk, Y-Ahimas.
Anei jing anôk diñu dôk tui si knông lăn diñu: kơ phung anak êkei Y-Arôn phung găp djuê Kôhat, tui si klei mđăo,
kơ diñu arăng brei ƀuôn Hêbron hlăm čar Yuđa wăt kdrăn rơ̆k jŭm dar,
ƀiădah arăng brei hma hlăm ƀuôn prŏng leh anăn ƀuôn điêt kơ Y-Kalep anak êkei Y-Jêphunê.
Diñu brei kơ phung anak êkei Y-Arôn ƀuôn pioh đuĕ dăp: ƀuôn Hêbron, ƀuôn Lipna mbĭt hŏng kdrăn rơ̆k, ƀuôn Jatir, ƀuôn Êstêmôa mbĭt hŏng kdrăn rơ̆k,
ƀuôn Hilên mbĭt hŏng kdrăn rơ̆k, ƀuôn Dêbir mbĭt hŏng kdrăn rơ̆k,
ƀuôn Asan mbĭt hŏng kdrăn rơ̆k, leh anăn ƀuôn Bet-Sêmes mbĭt hŏng kdrăn rơ̆k;
leh anăn hlăm krĭng Benjamin arăng brei ƀuôn Gêba mbĭt hŏng kdrăn rơ̆k, ƀuôn Alêmet mbĭt hŏng kdrăn rơ̆k, leh anăn ƀuôn Anathôt mbĭt hŏng kdrăn rơ̆k. Jih jang ƀuôn prŏng hlăm jih jang găp djuê diñu mâo pluh tlâo boh ƀuôn.
Kơ phung Kôhat ăt dôk arăng brei leh hŏng klei mđăo mơ̆ng sa mkrah găp djuê phung Manasê pluh boh ƀuôn.
Kơ phung Gersôm tui si găp djuê diñu arăng brei pluh tlâo boh ƀuôn prŏng mơ̆ng găp djuê phung Isakar, phung Aser, phung Naptali, leh anăn phung Manasê hlăm čar Basan.
Kơ phung Mêrari tui si găp djuê diñu arăng brei pluh dua boh ƀuôn prŏng mơ̆ng găp djuê phung Ruben, phung Gat, leh anăn phung Sabulôn.
Snăn phung ƀuôn sang Israel brei kơ phung Lêwi lu ƀuôn prŏng wăt kdrăn rơ̆k mbĭt.
Diñu brei msĕ mơh hŏng klei mđăo mơ̆ng găp djuê phung Yuđa, phung Simêôn, leh anăn phung Benjamin jih jang ƀuôn anei arăng răk anăn diñu.
Đa đa găp djuê phung anak êkei Y-Kôhat mâo đa đa ƀuôn hlăm lăn diñu jing dŏ mơ̆ng găp djuê phung Êphraim.
Arăng brei kơ diñu ƀuôn pioh đuĕ dăp: ƀuôn Sičem mbĭt hŏng kdrăn rơ̆k hlăm čar kngư Êphraim, ƀuôn Gêser mbĭt hŏng kdrăn rơ̆k,
ƀuôn Jokmêam mbĭt hŏng kdrăn rơ̆k, ƀuôn Bet-Hôron mbĭt hŏng kdrăn rơ̆k,
ƀuôn Aijalon mbĭt hŏng kdrăn rơ̆k, ƀuôn Gat-Rimôn mbĭt hŏng kdrăn rơ̆k,
leh anăn mơ̆ng sa mkrah găp djuê phung Manasê, ƀuôn Aner mbĭt hŏng kdrăn rơ̆k, leh anăn ƀuôn Bilêam mbĭt hŏng kdrăn rơ̆k, pioh kơ phung găp djuê Kôhat ăt dôk.
Arăng brei kơ phung Gersôm mơ̆ng sa mkrah găp djuê phung Manasê: ƀuôn Gôlan hlăm čar Basan mbĭt hŏng kdrăn rơ̆k, leh anăn ƀuôn Astarôt mbĭt hŏng kdrăn rơ̆k;
leh anăn mơ̆ng găp djuê phung Isakar: ƀuôn Kêdes mbĭt hŏng kdrăn rơ̆k, ƀuôn Dabêrat mbĭt hŏng kdrăn rơ̆k,
ƀuôn Ramôt mbĭt hŏng kdrăn rơ̆k, leh anăn ƀuôn Anem mbĭt hŏng kdrăn rơ̆k;
mơ̆ng găp djuê phung Aser: ƀuôn Masal mbĭt hŏng kdrăn rơ̆k, ƀuôn Apdôn mbĭt hŏng kdrăn rơ̆k,
ƀuôn Hukôk mbĭt hŏng kdrăn rơ̆k, leh anăn ƀuôn Rêhop mbĭt hŏng kdrăn rơ̆k;
mơ̆ng găp djuê phung Naptali: ƀuôn Kêdes hlăm čar Galilê mbĭt hŏng kdrăn rơ̆k, ƀuôn Hamôn mbĭt hŏng kdrăn rơ̆k, leh anăn ƀuôn Kiriathaim mbĭt hŏng kdrăn rơ̆k.
Arăng brei kơ phung Mêrari ăt dôk dŏ mơ̆ng găp djuê phung Sabulôn: ƀuôn Rimônô mbĭt hŏng kdrăn rơ̆k, ƀuôn Tabor mbĭt hŏng kdrăn rơ̆k,
leh anăn nah dih êa krông Yurdan ti ƀuôn Yêrikô tĭng hang nah ngŏ êa krông Yurdan, mơ̆ng găp djuê phung Ruben: ƀuôn Bêser hlăm anôk lăn dap mbĭt hŏng kdrăn rơ̆k, ƀuôn Jahsa mbĭt hŏng kdrăn rơ̆k,
ƀuôn Kêdêmôt mbĭt hŏng kdrăn rơ̆k, leh anăn ƀuôn Mêphat mbĭt hŏng kdrăn rơ̆k;
leh anăn mơ̆ng găp djuê phung Gat: ƀuôn Ramôt hlăm čar Galaat mbĭt hŏng kdrăn rơ̆k, ƀuôn Mahanaim mbĭt hŏng kdrăn rơ̆k,
ƀuôn Hêsbôn mbĭt hŏng kdrăn rơ̆k, leh anăn ƀuôn Jaser mbĭt hŏng kdrăn rơ̆k.
Phung anak êkei Y-Isakar: Y-Tôla, Y-Pua, Y-Jasup, leh anăn Y-Simrôn, pă čô.
Phung anak êkei Y-Tôla: Y-Usi, Y-Rêphaya, Y-Jêriêl, Y-Jahmai, Y-Ipsam, leh anăn Y-Samuel, khua kơ sang ama diñu, si tô hmô Y-Tôla, phung jhŏng ktang hlăm ênuk diñu, ênoh yap diñu hlăm ênuk Y-Đawit mâo dua pluh dua êbâo năm êtuh čô.
Anak êkei Y-Usi: Y-Israhia. Phung anak êkei Y-Israhia: Y-Mikel, Y-Ôbadia, Y-Yôel, leh anăn Y-Isiya, jih jang diñu êma čô jing khua sơăi;
leh anăn mbĭt hŏng diñu tui si ênuk diñu tui si sang ama diñu, mâo êpul kahan mdê mdê pioh kơ klei bi blah, tlâo pluh năm êbâo čô, kyuadah diñu mâo lu mô̆ leh anăn anak êkei.
Phung mnuih hlăm jih jang phung găp djuê Isakar mâo sa păn pluh kjuh êbâo čô phung kahan jhŏng ktang, mâo anăn čih leh hlăm hră čih anăn.
Phung anak êkei Y-Benjamin: Y-Bêla, Y-Bêker, leh anăn Y-Jêdiaêl, tlâo čô.
Phung anak êkei Y-Bêla: Y-Êsbôn, Y-Usi, Y-Usiêl, Y-Jêrimôt, leh anăn Y-Iri, êma čô, khua kơ sang ama diñu, jing phung kahan jhŏng ktang; leh anăn ênoh yap tơdah čih anăn diñu mâo dua pluh dua êbâo tlâo pluh pă čô.
Phung anak êkei Y-Bêker: Y-Sêmira, Y-Jôas, Y-Êliêser, Y-Êliôênai, Y-Ômri, Y-Jêrêmôt, Y-Abija, Y-Anathôt, leh anăn Y-Alêmet.
Jih jang phung anăn jing anak êkei Y-Bêker; leh anăn tơdah čih anăn diñu tui si ênuk diñu jing khua kơ sang ama diñu jing phung kahan jhŏng ktang, mâo dua pluh êbâo dua êtuh čô.
Anak êkei Y-Jêdiaêl: Y-Bilhan. Phung anak êkei Y-Bilhan: Y-Jêus, Y-Benjamin, Y-Êhut, Y-Kênana, Y-Sêthan, Y-Tarsis, leh anăn Y-Ahisahar.
Jih jang phung anăn jing phung anak êkei Y-Jêdiaêl tui si phung khua sang ama diñu, phung kahan jhŏng ktang, pluh kjuh êbâo dua êtuh čô mkra kăp bi blah.
Y-Supim leh anăn Y-Hupim jing anak êkei Y-Ir, Y-Hisim jing anak êkei+ Y-Aher.
Phung anak êkei Y-Naptali: Y-Jahsiêl, Y-Guni, Y-Jêser, leh anăn Y-Salum anak êkei H'Bilha.
Anak êkei Y-Manasê: Y-Asriel, pô mô̆ hjŭng ñu sa čô mniê Aram kkiêng kơ gơ̆; ñu kkiêng kơ Y-Makir jing ama kơ Y-Galaat.
Leh anăn Y-Makir duah mô̆ kơ Y-Hupim leh anăn Y-Supim. Anăn adei mniê ñu jing H'Maka. Anăn anak êkei tal dua jing Y-Sêlôphêhat; leh anăn Y-Sêlôphêhat mâo knŏng phung anak mniê.
H'Maka mô̆ Y-Makir kkiêng kơ sa čô anak êkei, leh anăn ñu bi anăn gơ̆ Y-Pêres; leh anăn anăn adei ñu jing Y-Sêres; leh anăn phung anak êkei ñu jing Y-Ulam leh anăn Y-Rakem.
Anak êkei Y-Ulam: Y-Bêdan. Anei jing phung anak êkei Y-Galaat anak êkei Y-Makir, anak êkei Y-Manasê.
Adei mniê ñu H'Hamôleket kkiêng kơ Y-Isôt, Y-Abiêser, leh anăn Y-Mahla.
Phung anak êkei Y-Sêmida jing Y-Ahian, Y-Sičem, Y-Likhi, leh anăn Y-Aniam.
Phung anak čô Y-Êphraim: Y-Suthêla, Y-Bêret, Y-Tahat, Y-Êlêada, Y-Tahat,
Y-Sabat, Y-Suthêla, Y-Êser, Y-Êlêat. Phung êkei ƀuôn Gat arăng kkiêng leh hlăm čar bi mdjiê Y-Êser leh anăn Y-Êlêat kyuadah digơ̆ trŭn čiăng plah mă hlô mnơ̆ng diñu rông.
Y-Êphraim ama diñu kơŭ kyăm lu hruê, leh anăn phung ayŏng adei ñu hriê bi juh ñu.
Y-Êphraim mŭt dôk hŏng mô̆ ñu, leh anăn gơ̆ ba tian leh anăn kkiêng kơ sa čô anak êkei; leh anăn ñu bi anăn gơ̆ Y-Bêria, kyuadah klei jhat truh leh kơ sang ñu.
Anak mniê ñu H'Sêra, pô mdơ̆ng leh ƀuôn Bet-Hôron ti gŭ leh anăn ti dlông, leh anăn ƀuôn Usen-Sêra.
Leh anăn phung anak êkei ñu: Y-Rêpha, Y-Rêsep, Y-Têla, Y-Tahan,
Y-Ladan, Y-Amihut, Y-Êlisama,
Y-Nun, Y-Yôsuê.
Dŏ ngăn diñu leh anăn anôk diñu jing ƀuôn Bêthel leh anăn jih jang ƀuôn điêt gơ̆, tĭng nah ngŏ mâo ƀuôn Naran, tĭng nah yŭ mâo ƀuôn Gêser leh anăn jih jang ƀuôn điêt gơ̆, ƀuôn Sičem leh anăn jih jang ƀuôn điêt gơ̆, ƀuôn Aya leh anăn jih jang ƀuôn điêt gơ̆;
msĕ mơh hlue knông phung Manasê, ƀuôn Bet-Sêan leh anăn jih jang ƀuôn điêt gơ̆, ƀuôn Tanak leh anăn jih jang ƀuôn điêt gơ̆, ƀuôn Mêgidô leh anăn jih jang ƀuôn điêt gơ̆, ƀuôn Dor leh anăn jih jang ƀuôn điêt gơ̆. Hlăm ƀuôn anăn phung anak êkei Y-Yôsep anak êkei Y-Israel dôk.
Phung anak êkei Y-Aser: Y-Imna, Y-Iswa, Y-Iswi, Y-Bêria, leh anăn adei mniê digơ̆ H'Sêra.
Phung anak êkei Y-Bêria: Y-Hêber leh anăn Y-Malkiêl jing ama kơ Y-Birsait.
Y-Hêber jing ama kơ Y-Japhlet, Y-Sêmer, Y-Hôtham, leh anăn adei mniê digơ̆ H'Sua.
Phung anak êkei Y-Japhlet: Y-Pasač, Y-Bimhal, leh anăn Y-Aswat. Phung anăn jing anak êkei Y-Japhlet.
Phung anak êkei Y-Sêmer adei ñu: Y-Ahi, Y-Rohga, Y-Jêhuba, leh anăn Y-Aram.
Phung anak êkei Y-Hêlem adei gơ̆: Y-Sôpha, Y-Imna, Y-Sêles, leh anăn Y-Amal.
Phung anak êkei Y-Sôpha: Y-Sua, Y-Harnêpher, Y-Sual, Y-Bêri, Y-Imra,
Y-Bêser, Y-Hot, Y-Sama, Y-Silsa, Y-Ithran, leh anăn Y-Bêera.
Phung anak êkei Y-Jêther: Y-Jêphunê, Y-Pispa, leh anăn Y-Ara.
Phung anak êkei Y-Ula: Y-Ara, Y-Haniel, leh anăn Y-Risia.
Jih jang phung anăn jing găp djuê Aser, khua kơ sang ama diñu, phung arăng mpŭ, phung kahan jhŏng ktang, khua prŏng kơ phung khua. Ênoh yap anăn diñu čih leh hlăm hră pioh kơ bruă bi blah mâo dua pluh năm êbâo čô.
Y-Benjamin jing ama kơ Y-Bêla anak tal êlâo, Y-Asbel anak tal dua, Y-Ahara anak tal tlâo,
Y-Nôha anak tal pă, leh anăn Y-Rapha anak tal êma.
Y-Bêla mâo phung anak êkei: Y-Adar, Y-Gêra, Y-Abihut,
Y-Abisua, Y-Naman, Y-Ahôa,
Y-Gêra, Y-Sêphuphan, leh anăn Y-Huram.
Anei jing phung anak êkei Y-Êhut (diñu jing khua kơ sang ama diñu phung dôk hlăm ƀuôn Gêba, leh anăn arăng atăt ba digơ̆ jing mnă ti ƀuôn Manahat):
Y-Naman, Y-Ahija, leh anăn Y-Gêra, pô atăt diñu jing mnă, Y-Gêra jing ama kơ Y-Usa leh anăn Y-Ahihut.
Y-Saharaim mâo phung anak êkei hlăm čar Môap leh ñu suôt mô̆ ñu H'Husim leh anăn H'Bara.
Ñu mâo phung anak êkei hŏng mô̆ ñu H'Hôdes: Y-Jôbap, Y-Sibia, Y-Mêsa, Y-Malkam,
Y-Jêus, Y-Sakia, leh anăn Y-Mirma. Anăn jing phung anak êkei ñu, khua kơ sang ama diñu.
Ñu mâo msĕ mơh phung anak êkei hŏng mô̆ ñu H'Husim: Y-Abitup leh anăn Y-Êlpal.
Phung anak êkei Y-Êlpal: Y-Êƀer, Y-Misam, leh anăn Y-Sêmet, pô mdơ̆ng ƀuôn Ônô leh anăn ƀuôn Lot mbĭt hŏng jih jang ƀuôn điêt gơ̆,
leh anăn Y-Bêria leh anăn Y-Sêma, diñu jing khua kơ sang ama diñu kơ phung dôk hlăm tlung Aijalon, phung prah prŭng hĕ phung dôk ti ƀuôn Gat;
leh anăn Y-Ahiô, Y-Sasak, leh anăn Y-Jêrêmôt.
Y-Sêbadia, Y-Arat, Y-Êder,
Y-Mikel, Y-Ispa, leh anăn Y-Jôha jing phung anak êkei Y-Bêria.
Y-Sêbadia, Y-Mêsulam, Y-Hiski, Y-Hêber,
Y-Ismêrai, Y-Islia, leh anăn Y-Jôbap jing phung anak êkei Y-Êlpal.
Y-Jakim, Y-Sikri, Y-Sapdi,
Y-Êliênai, Y-Silêthai, Y-Êliêl,
Y-Adaya, Y-Bêraya, leh anăn Y-Simrat jing phung anak êkei Y-Simei.
Y-Ispan, Y-Êƀer, Y-Êliêl,
Y-Apdon, Y-Sikri, Y-Hanan,
Y-Hanania, Y-Êlam, Y-Anthôthija,
Y-Ipdeya, leh anăn Y-Pênuel jing phung anak êkei Y-Sasak.
Y-Samsêrai, Y-Sêharia, Y-Atalia,
Y-Jarêsia, Y-Êli, leh anăn Y-Sikri jing phung anak êkei Y-Jêrôham.
Anăn jing phung khua kơ sang ama diñu, tui si ênuk diñu, jing phung khua. Phung anăn dôk hlăm ƀuôn Yêrusalem.
Y-Jêiêl jing ama kơ Y-Gabaôn dôk hlăm ƀuôn Gabaôn, leh anăn anăn mô̆ ñu jing H'Maka.
Anak êkei tal êlâo Y-Apdon, leh anăn êdei tinăn mâo Y-Sur, Y-Kis, Y-Baal, Y-Nadap,
Y-Gêdôr, Y-Ahiô, Y-Sêker,
leh anăn Y-Miklôt (gơ̆ jing ama kơ Y-Simêa). Phung anăn msĕ mơh dôk phă hŏng phung găp djuê diñu hlăm ƀuôn Yêrusalem mbĭt hŏng găp djuê diñu.
Y-Ner jing ama kơ Y-Kis, Y-Kis jing ama kơ Y-Shaul, Y-Shaul jing ama kơ Y-Jônathan, Y-Malkisua, Y-Abinadap, leh anăn Y-Êsbaal;
leh anăn anak êkei Y-Jônathan jing Y-Mêri-Baal; leh anăn Y-Mêri-Baal jing ama kơ Y-Mika.
Phung anak êkei Y-Mika: Y-Pithôn, Y-Mêlek, Y-Tarêa, leh anăn Y-Ahas.
Y-Ahas jing ama kơ Y-Jêhôada; leh anăn Y-Jêhôada jing ama kơ Y-Alêmet, Y-Asmawet, leh anăn Y-Simri. Y-Simri jing ama kơ Y-Môsa.
Y-Môsa jing ama kơ Y-Binêa; Y-Binêa jing ama kơ Y-Rapha; Y-Rapha jing ama kơ Y-Êlêasa; Y-Êlêasa jing ama kơ Y-Asel.
Y-Asel mâo năm čô anak êkei, leh anăn anei anăn digơ̆: Y-Asrikam, Y-Bôkêru, Y-Ismaêl, Y-Sêaria, Y-Ôbadia, leh anăn Y-Hanan. Jih jang phung anăn jing phung anak êkei Y-Asel.
Phung anak êkei Y-Êsek adei ñu: Y-Ulam anak ñu tal êlâo, Y-Jêus anak tal dua, leh anăn Y-Êliphêlet anak tal tlâo.
Phung anak êkei Y-Ulam jing phung kahan jhŏng ktang, thâo mnah hna, mâo lu anak êkei leh anăn mâo lu čô, sa êtuh êma pluh čô. Jih jang phung anăn jing phung Benjamin.
Snăn arăng čih anăn hlăm hră jih jang phung Israel tui si găp djuê diñu; leh anăn klei anăn arăng čih leh hlăm hdruôm hră Phung Mtao Israel. Arăng atăt ba phung Yuđa jing mnă hlăm čar Ƀaƀilôn kyua klei diñu amâo dôk sĭt suôr ôh.
Phung tal êlâo lŏ wĭt dôk hlăm lăn čar diñu hlăm ƀuôn diñu jing phung Israel, phung khua ngă yang, phung Lêwi, leh anăn phung Nêthinim.
Leh anăn đa đa phung ƀuôn sang Yuđa, phung Benjamin, phung Êphraim, leh anăn phung Manasê dôk hlăm ƀuôn Yêrusalem:
Y-Uthai anak êkei Y-Amihut, anak êkei Y-Ômri, anak êkei Y-Imri, anak êkei Y-Bani mơ̆ng phung anak êkei Y-Pêres anak êkei Y-Yuđa.
Mơ̆ng phung Silôn mâo: Y-Asaya anak tal êlâo, leh anăn phung anak êkei ñu.
Mơ̆ng phung anak êkei Y-Sêra: Y-Jêuel leh anăn găp djuê diñu, năm êtuh dua păn pluh čô.
Mơ̆ng phung Benjamin mâo: Y-Salu anak êkei Y-Mêsulam, anak êkei Y-Hôdawia, anak êkei Y-Hasênua,
Y-Ipneya anak êkei Y-Jêrôham, Y-Êla anak êkei Y-Usi, anak êkei Y-Mikri, leh anăn Y-Mêsulam anak êkei Y-Sêphatah, anak êkei Y-Rêuel, anak êkei Y-Ipnija;
leh anăn găp djuê diñu tui si ênuk diñu, dua păn êtuh êma pluh năm čô. Jih jang phung anăn jing phung khua kơ sang ama diñu tui si sang ama diñu.
Mơ̆ng phung khua ngă yang mâo: Y-Jêdaya, Y-Jêhôyarip, Y-Jakin,
leh anăn Y-Asaria anak êkei Y-Hilkia, anak êkei Y-Mêsulam, anak êkei Y-Sadôk, anak êkei Y-Mêraiôt, anak êkei Y-Ahitup, khua kơ jih phung khua sang Aê Diê;
leh anăn Y-Adaya anak êkei Y-Jêrôham, anak êkei Y-Pasur, anak êkei Y-Malkija, leh anăn Y-Masai anak êkei Y-Atiêl, anak êkei Y-Jahsêra, anak êkei Y-Mêsulam, anak êkei Y-Mêsilômit, anak êkei Y-Imer;
êbeh kơ phung găp djuê diñu, khua kơ phung sang ama diñu, sa êbâo kjuh êtuh năm pluh čô phung êkei ktang snăk pioh kơ bruă hlăm sang Aê Diê.
Mơ̆ng phung Lêwi mâo: Y-Sêmaya anak êkei Y-Hasup, anak êkei Y-Asrikam, anak êkei Y-Hasabia, anak êkei Y-Mêrari;
leh anăn Y-Bakbakar, Y-Hêres, Y-Galal, leh anăn Y-Matania anak êkei Y-Mika, anak êkei Y-Sikri, anak êkei Y-Asap;
leh anăn Y-Ôbadia anak êkei Y-Sêmaya, čô Y-Galal, čĕ Y-Yêduthun, leh anăn Y-Bêrêkia anak êkei Y-Asa, čô Y-Êlkana, phung dôk hlăm ƀuôn đơ điêt phung Nêtôphat.
Phung kiă ƀăng jang mâo: Y-Salum, Y-Akup, Y-Talmôn, Y-Ahiman, leh anăn phung găp djuê diñu (Y-Salum jing khua);
diñu dôk gak hlăm ƀăng jang mtao ti ngŏ. Phung anăn jing phung kiă ƀăng jang wăl sang phung Lêwi.
Y-Salum anak êkei Y-Kôrê, čô Y-Êbiasap, čĕ Y-Kôra, leh anăn găp djuê ñu mơ̆ng sang ama ñu, phung Kôra djă bruă kiă anôk mŭt ƀăng bhă sang čhiăm msĕ si phung ama diñu djă leh bruă hlăm wăl Yêhôwa kiă anôk mŭt ƀăng bhă.
Ênuk êlâo Y-Phinêas anak êkei khua ngă yang Y-Êlêasar jing khua kơ diñu; Yêhôwa dôk mbĭt hŏng ñu.
Y-Sakari anak êkei Y-Nêsêlêmia jing pô kiă ƀăng jang ti anôk mŭt sang čhiăm bi kƀĭn.
Jih jang phung anăn arăng ruah leh jing phung kiă anôk mŭt ƀăng jang mâo dua êtuh pluh dua čô. Arăng čih leh anăn diñu ti hră pioh anăn tui si găp djuê hlăm ƀuôn diñu. Y-Đawit leh anăn pô mâo klei bi ƀuh Y-Samuel mdưm diñu hlăm bruă.
Snăn diñu leh anăn phung anak čô diñu kiă ƀăng jang sang Yêhôwa, si tô hmô jing phung gak sang čhiăm.
Phung kiă ƀăng jang dôk ti pă bĭt kiêng, ngŏ, yŭ, dưr, leh anăn dhŭng;
leh anăn phung găp djuê diñu ăt dôk hlăm ƀuôn arăng brei hriê grăp kjuh hruê nanao čiăng dôk mbĭt hŏng diñu;
kyuadah pă čô khua kiă ƀăng jang jing phung Lêwi, kiă adŭ leh anăn ngăn drăp sang Aê Diê.
Diñu đăm jŭm dar sang Aê Diê, kyuadah diñu mâo bruă gak, leh anăn diñu mâo bruă pŏk ƀăng jang grăp aguah.
Đa đa diñu mâo bruă kiă čhiên mngan arăng yua kơ bruă kkuh mpŭ, kyuadah arăng mtă kơ diñu yap dŏ anăn tơdah diñu mă ba hlăm lam leh anăn lŏ ba ti tač.
Đa đa phung mkăn arăng mdưm bruă kiă jhưng mdhô̆, leh anăn kiă jih jang čhiên mngan doh jăk, wăt kpŭng ƀhĭ, kpiê, êa boh ôliwơ, mnơ̆ng ƀâo mngưi, leh anăn êsŭn êya.
Đa đa phung mkăn jing phung anak êkei khua ngă yang mă bruă mkra bi lŭk êsŭn êya,
leh anăn Y-Matatia sa čô Lêwi, anak tal êlâo Y-Salum êkei Kôra, mâo bruă ngă ƀêñ êpih.
Msĕ mơh đa đa phung găp djuê diñu mơ̆ng phung Kôhat mâo bruă mkra kpŭng myơr kơ Aê Diê grăp hruê sabat.
Phung anei jing phung mmuñ, phung khua kơ sang ama phung Lêwi, dôk hlăm adŭ sang yang, êngiê mơ̆ng bruă mkăn, kyuadah diñu mâo bruă ngă hruê wăt mlam.
Phung anăn jing khua kơ sang ama phung Lêwi tui si ênuk diñu, phung khua gai gĭt dôk hlăm ƀuôn Yêrusalem.
Hlăm ƀuôn Gabaôn Y-Jêiêl ama Y-Gabaôn dôk, leh anăn mô̆ ñu jing H'Maka,
leh anăn anak êkei tal êlâo ñu Y-Apdon, êdei tinăn mâo Y-Sur, Y-Kis, Y-Baal, Y-Ner, Y-Nadap,
Y-Gêdôr, Y-Ahiô, Y-Sakari, leh anăn Y-Miklôt;
leh anăn Y-Miklôt jing ama kơ Y-Simêam; leh anăn phung anăn msĕ mơh dôk anôk phă hŏng phung găp djuê diñu hlăm ƀuôn Yêrusalem mbĭt hŏng phung găp djuê diñu.
Y-Ner jing ama Y-Kis, Y-Kis jing ama kơ Y-Sôl, Y-Sôl jing ama kơ Y-Jônathan, Y-Malkisua, Y-Abinadap, leh anăn Y-Êsbaal;
leh anăn anak êkei Y-Jônathan jing Y-Mêri-Baal; leh anăn Y-Mêri-Baal jing ama kơ Y-Mika.
Phung anak êkei Y-Mika: Y-Pithôn, Y-Mêlek, Y-Tahrêa, leh anăn Y-Ahas;
leh anăn Y-Ahas jing ama kơ Y-Jara, Y-Jara jing ama kơ Y-Alêmet, Y-Asmawet, leh anăn Y-Simri; leh anăn Y-Simri jing ama kơ Y-Môsa.
Y-Môsa jing ama kơ Y-Binêa; leh anăn Y-Rêphaya jing anak êkei ñu, Y-Êlêasa jing anak êkei ñu, Y-Asel jing anak êkei ñu.
Y-Asel mâo năm čô anak êkei leh anăn anăn diñu snei: Y-Asrikam, Y-Bôkêru, Y-Ismaêl, Y-Sêaria, Y-Ôbadia, leh anăn Y-Hanan; anăn jing phung anak êkei Y-Asel.
Mtao Đawit mduôn leh. Wăt tơdah arăng bi hơô ñu hŏng lu čhiăm ao, ñu amâo mâo klei mđao ôh.
Kyua anăn phung dĭng buăl ñu lač kơ ñu, “Brei arăng duah kơ khua kâo mtao sa čô mniê êra hrông, leh anăn brei gơ̆ mă bruă kơ mtao leh anăn kiă kriê ñu. Brei gơ̆ đih ti đah da ih, čiăng kơ khua kâo mtao dưi mâo klei mđao.”
Snăn diñu duah sa čô mniê êra siam hlăm tar ƀar čar Israel, leh anăn ƀuh H'Abisak mniê Sunamit, leh anăn atăt ba gơ̆ kơ mtao.
Mniê êra anăn siam snăk; leh anăn gơ̆ jing pô kiă kriê mtao leh anăn mă bruă kơ ñu, ƀiădah mtao amâo dôk hŏng gơ̆ ôh.
Y-Adônija anak êkei H'Hagit bi mđĭ ñu pô, lač, “Kâo srăng jing mtao.” Ñu mkra kơ ñu pô lu boh êdeh aseh leh anăn phung đĭ aseh, leh anăn êma pluh čô êran ti anăp ñu.
Ama ñu amâo tuôm bi ênguôt ñu ôh hŏng klei êmuh, “Si ngă ih ngă snei snăn lĕ?” Ñu jing sa čô êkei msĕ mơh kƀăt snăk. Arăng kkiêng kơ ñu êdei kơ Y-Apsalôm.
Ñu bi trông čhai hŏng Y-Jôap anak êkei Y-Sêruia leh anăn hŏng Y-Abiathar khua ngă yang. Digơ̆ tui hlue Y-Adônija leh anăn đru ñu.
Ƀiădah Y-Sadôk khua ngă yang, Y-Bênaya anak êkei Y-Jêhôida, Y-Nathan khua pô hưn êlâo, Y-Simei, Y-Rei, leh anăn phung kahan jhŏng ktang Y-Đawit amâo bi mguôp ôh hŏng Y-Adônija.
Y-Adônija ngă yang hŏng biăp, êmô, leh anăn êđai êmô êmŏng ti djiêu Boh Tâo Sôhêlet, giăm akŏ êa Ên-Rôgel, leh anăn ñu jak jih jang phung ayŏng adei ñu phung anak êkei mtao, leh anăn jih jang phung khua Yuđa mă bruă kơ mtao.
Ƀiădah ñu amâo jak ôh Y-Nathan khua pô hưn êlâo, Y-Bênaya, phung kahan jhŏng ktang kăn jak Y-Salômôn adei ñu rei.
Hlăk anăn Y-Nathan lač kơ H'Batsêba amĭ Y-Salômôn, “Ih amâo tuôm hmư̆ hĕ kơ Y-Adônija anak êkei H'Hagit jing leh mtao, leh anăn khua drei Y-Đawit amâo thâo ôh klei anăn?
Snăn ară anei hriê bĕ, brei kâo kčĕ kơ ih, čiăng kơ ih dưi bi mtlaih klei hdĭp ih pô leh anăn klei hdĭp anak êkei ih Y-Salômôn.
Nao mtam kơ Mtao Đawit leh anăn lač kơ ñu, ‘Ơ khua kâo mtao, amâo djŏ hĕ ih kat asei leh hŏng dĭng buăl mniê ih, lač, “Y-Salômôn anak êkei ih srăng kiă kriê čuê kâo, leh anăn ñu srăng dôk gŭ ti jhưng mtao kâo?” Snăn si ngă Y-Adônija jing hĕ mtao?’
Êjai ih ăt dôk blŭ hŏng mtao, kâo msĕ mơh srăng mŭt êdei kơ ih leh anăn bi sĭt klei ih blŭ.”
Snăn H'Batsêba nao kơ mtao hlăm adŭ ñu (mtao mduôn snăk leh, leh anăn H'Abisak mniê Sunamit dôk mă bruă kơ mtao).
H'Batsêba buôn leh anăn kkuh kơ mtao, leh anăn mtao lač, “Ya ih čiăng?”
Gơ̆ lač kơ ñu, “Ơ khua kâo, ih kat asei leh kơ dĭng buăl mniê ih hŏng Yêhôwa Aê Diê ih, lač, ‘Y-Salômôn anak êkei ih srăng kiă kriê čuê kâo, leh anăn ñu srăng dôk gŭ ti jhưng mtao kâo.’
Leh anăn ară anei Y-Adônija jing mtao, wăt tơđah ih, Ơ khua kâo mtao, amâo thâo ôh klei anăn.
Ñu ngă yang leh hŏng êmô, êđai êmô êmŏng, leh anăn biăp lu snăk, leh anăn jak leh jih jang phung anak êkei mtao, Y-Abiathar khua ngă yang, leh anăn Y-Jôap khua kahan; ƀiădah ñu amâo jak ôh Y-Salômôn dĭng buăl ih.
Leh anăn ară anei, Ơ khua kâo mtao, ală jih jang phung Israel dôk dlăng kơ ih, čiăng kơ ih srăng hưn kơ diñu hlei pô srăng dôk ti jhưng mtao khua kâo mtao čuê ñu.
Tơdah amâo djŏ snăn ôh, tơdah khua kâo mtao djiê dôk mbĭt hŏng phung aê ñu, arăng srăng yap kâo leh anăn anak êkei kâo Y-Salômôn jing phung roh.”
Êjai gơ̆ ăt dôk blŭ hŏng mtao, khua pô hưn êlâo Y-Nathan mŭt,
leh anăn arăng hưn kơ mtao, “Nĕ anei khua pô hưn êlâo Y-Nathan.” Leh anăn tơdah ñu truh leh ti anăp mtao, ñu buôn kkuh kơ mtao kŭp ƀô̆ ti lăn.
Y-Nathan lač, “Ơ khua kâo mtao, ih tuôm lač mơ̆ ‘Y-Adônija srăng kiă kriê čuê kâo, leh anăn ñu srăng dôk gŭ ti jhưng mtao kâo’?
Kyuadah ñu trŭn nao leh hruê anei ngă yang leh hŏng êmô, êđai êmô êmŏng, leh anăn biăp lu snăk, leh anăn jak leh jih jang phung anak êkei mtao, Y-Jôap khua kơ phung kahan, leh anăn khua ngă yang Y-Abiathar; leh anăn nĕ anei, diñu ƀơ̆ng huă leh anăn mnăm ti anăp ñu, leh anăn ur lač, ‘Mtao Adônija lă lar!’
Ƀiădah ñu amâo jak ôh kâo dĭng buăl ih, leh anăn khua ngă yang Y-Sadôk, leh anăn Y-Bênaya anak êkei Y-Jêhôida, leh anăn dĭng buăl ih Y-Salômôn.
Djŏ mơ̆ khua kâo mtao mtă leh klei anei, leh anăn amâo hưn ôh kơ phung dĭng buăl ih hlei pô srăng dôk gŭ ti jhưng mtao khua kâo čuê ñu?”
Leh anăn Mtao Đawit lŏ wĭt lač, “Iêu H'Batsêba kơ kâo.” Snăn gơ̆ hriê mŭt ti anăp mtao leh anăn dôk dơ̆ng ti anăp mtao.
Mtao kat asei lač, “Tui si Yêhôwa dôk hdĭp, pô bi tui leh mngăt kâo kbiă mơ̆ng jih jang klei knap kâo,
tui si kâo kat asei leh kơ ih hŏng Yêhôwa Aê Diê Israel, lač, ‘Y-Salômôn anak êkei ih srăng kiă kriê čuê kâo, leh anăn ñu srăng dôk gŭ ti jhưng mtao kâo hrô kâo;’ msĕ snăn kâo srăng ngă hruê anei.”
Leh anăn H'Batsêba buôn kŭp ƀô̆ ti lăn, kkuh kơ mtao, leh anăn lač, “Brei khua kâo Mtao Đawit lă lar.”
Mtao Đawit lač, “Iêu kơ kâo khua ngă yang Y-Sadôk, khua pô hưn êlâo Y-Nathan, leh anăn Y-Bênaya anak êkei Y-Jêhôida.” Snăn digơ̆ truh ti anăp mtao.
Mtao lač kơ digơ̆, “Mă mbĭt hŏng diih phung dĭng buăl khua diih, leh anăn brei Y-Salômôn anak êkei kâo đĭ aseh dliê kâo pô, leh anăn atăt ba ñu kơ ƀuôn Gihôn;
leh anăn brei khua ngă yang Y-Sadôk leh anăn khua pô hưn êlâo Y-Nathan trôč êa ƀâo mngưi kơ ñu tinăn brei jing mtao kơ phung Israel. Leh anăn brei diih ayŭ ki leh anăn ur lač, ‘Mtao Salômôn lă lar!’
Leh anăn brei diih đĭ hriê tui hlue ñu, leh anăn ñu srăng hriê dôk gŭ ti jhưng mtao kâo; kyuadah ñu srăng jing mtao hrô kâo. Kâo čuăn leh kơ ñu brei jing khua kiă kriê phung Israel leh anăn phung Yuđa.”
Y-Bênaya anak êkei Y-Jêhôida lŏ wĭt lač kơ mtao, “Amen! Akâo kơ Yêhôwa Aê Diê khua kâo mtao lač msĕ snăn.
Msĕ si Yêhôwa dôk leh mbĭt hŏng khua kâo mtao, snăn mơh brei ñu dôk mbĭt hŏng Y-Salômôn, leh anăn brei jhưng mtao ñu jing prŏng hĭn kơ jhưng mtao khua kâo Mtao Đawit.”
Snăn khua ngă yang Y-Sadôk, khua pô hưn êlâo Y-Nathan, Y-Bênaya anak êkei Y-Jêhôida, leh anăn phung Čhêrêthit leh anăn phung Pêlêthit trŭn nao leh anăn brei Y-Salômôn đĭ aseh dliê Mtao Đawit, leh anăn atăt ba ñu kơ ƀuôn Gihôn.
Ti anăn khua ngă yang Y-Sadôk mă ki êa ƀâo mngưi mơ̆ng sang čhiăm leh anăn trôč ti Y-Salômôn. Leh anăn diñu ayŭ ki, leh anăn jih jang phung ƀuôn sang ur lač, “Mtao Salômôn lă lar!”
Jih jang phung ƀuôn sang đĭ nao tui hlue ñu, ayŭ đĭng buôt leh anăn hơ̆k mơak snăk tơl lăn ala mgei hŏng ênai diñu.
Y-Adônija leh anăn jih jang phung ñu jak dôk mbĭt hŏng ñu hmư̆ klei anăn êjai digơ̆ bi ruê̆ klei huă mnăm anăn. Tơdah Y-Jôap hmư̆ ênai ki, ñu lač, “Ya ênai kâo hmư̆ anăn hlăm ƀuôn?”
Êjai ñu ăt dôk blŭ, nĕ anei Y-Jônathan anak êkei khua ngă yang Y-Abiathar truh; leh anăn Y-Adônija lač, “Mŭt bĕ, kyuadah ih jing sa čô mnuih năng leh anăn ba klei mrâo mrang jăk.”
Y-Jônathan lŏ wĭt lač kơ Y-Adônija, “Hơăi, kyuadah khua drei Mtao Đawit mjing leh Y-Salômôn mtao;
leh anăn mtao tiŏ nao leh mbĭt hŏng gơ̆ khua ngă yang Y-Sadôk, khua pô hưn êlâo Y-Nathan, Y-Bênaya anak êkei Y-Jêhôida, leh anăn phung Čhêrêthit leh anăn phung Pêlêthit; leh anăn diñu brei gơ̆ đĭ aseh dliê mtao.
Khua ngă yang Y-Sadôk leh anăn khua pô hưn êlâo Y-Nathan trôč leh êa ƀâo mngưi ti gơ̆ brei jing mtao ti ƀuôn Gihôn; leh anăn mơ̆ng anăn diñu đĭ nao hŏng klei hơ̆k mơak tơl ƀuôn mâo ênai hao hao. Anăn yơh jing ênai diih hmư̆ leh.
Y-Salômôn dôk gŭ leh ti jhưng mtao.
Êbeh kơ anăn phung dĭng buăl mtao hriê čiăng hơêč hmưi kơ khua drei Mtao Đawit, lač, ‘Akâo kơ Aê Diê ih mjing anăn Y-Salômôn hing ang hĭn kơ anăn ih, leh anăn mjing jhưng mtao ñu prŏng hĭn kơ jhưng mtao ih.’ Leh anăn mtao pô buôn ti dlông jhưng pĭt ñu.
Leh anăn mtao lač msĕ mơh, ‘Mpŭ mni kơ Yêhôwa Aê Diê phung Israel, pô brei sa čô anak êkei kâo dôk gŭ ti jhưng mtao kâo hruê anei, ală kâo pô ƀuh klei anăn.’ ”
Leh anăn jih jang phung Y-Adônija jak ktư̆ yơ̆ng leh anăn kgŭ, leh anăn grăp čô wĭt mdê mdê.
Y-Adônija huĭ kơ Y-Salômôn. Ñu kgŭ đuĕ wĭt leh anăn djă ti ki knưl.
Arăng hưn kơ Y-Salômôn, “Nĕ anei Y-Adônija huĭ kơ mtao Salômôn, kyuadah nĕ anei ñu djă leh ti ki knưl, lač, ‘Brei Mtao Salômôn kat asei kơ kâo êlâo hĭn kơ ñu amâo srăng bi mdjiê ôh dĭng buăl ñu hŏng đao gưm.’ ”
Leh anăn Y-Salômôn lač, “Tơđah ñu bi êdah ñu pô sa čô mnuih ênuah, amâo mâo sa aruăt ƀŭk ñu srăng luh ti lăn ôh; ƀiădah tơdah arăng ƀuh klei ƀai hlăm ñu, ñu srăng djiê.”
Snăn Mtao Salômôn tiŏ nao mnuih leh anăn atăt ba ñu trŭn mơ̆ng knưl. Ñu hriê leh anăn kkuh kơ Mtao Salômôn; leh anăn Y-Salômôn lač kơ ñu, “Wĭt bĕ kơ sang ih.”
Tơdah mtao mniê čar Sêba hmư̆ hing ang Y-Salômôn kyua anăn Yêhôwa, ñu hriê čiăng lông dlăng gơ̆ hŏng klei êmuh dleh.
Ñu truh ti ƀuôn Yêrusalem mbĭt hŏng phung dĭng buăl lu, mbĭt hŏng lu aseh samô mdiăng êa ƀâo mngưi, mah lu snăk, leh anăn boh tâo yuôm. Tơdah ñu truh kơ Y-Salômôn, ñu hưn kơ gơ̆ jih klei mĭn ñu.
Y-Salômôn lŏ wĭt lač kơ jih klei êmuh; amâo mâo sa mta mnơ̆ng hgăm mtao amâo dưi ôh mblang kơ ñu.
Tơdah mtao mniê čar Sêba ƀuh leh jih klei thâo mĭn Y-Salômôn, sang gơ̆ mdơ̆ng leh,
mnơ̆ng ƀơ̆ng huă ti jhưng huă gơ̆, mdhô̆ dôk kơ phung khua gơ̆, bruă phung dĭng buăl gơ̆, čhiăm ao phung anăn hơô, phung ba kčok gơ̆ mnăm, leh anăn mnơ̆ng myơr čuh gơ̆ myơr ti sang Yêhôwa, mniê anăn amâo lŏ dưi hngah ôh.
Leh anăn ñu lač kơ mtao, “Jing sĭt yơh klei arăng hưn hlăm čar kâo pô kơ bruă ih ngă leh anăn kơ klei ih thâo mĭn.
Ƀiădah kâo amâo đăo ôh klei hưn anăn tơl kâo hriê leh anăn ală kâo pô ƀuh leh klei anăn. Leh anăn nĕ anei, arăng amâo hưn kơ kâo sa mkrah ôh; klei ih thâo mĭn leh anăn klei ih mdrŏng sah êbeh hĭn kơ klei yăl dliê kâo hmư̆ leh.
Hơ̆k mơak yơh phung êkei ih! Hơ̆k mơak yơh phung dĭng buăl ih anei, phung dôk nanao ti anăp ih leh anăn hmư̆ klei ih thâo mĭn.
Mpŭ mni kơ Yêhôwa Aê Diê ih, pô mâo klei mơak hlăm ih leh anăn dưm ih ti jhưng mtao phung Israel! Kyuadah Yêhôwa khăp kơ phung Israel hlŏng lar, ñu mjing ih leh mtao, čiăng kơ ih dưi ngă klei djŏ leh anăn klei kpă.”
Leh anăn ñu brei kơ mtao sa êtuh dua pluh talăng mah, lu lĭn êa ƀâo mngưi, leh anăn boh tâo yuôm. Amâo lŏ tuôm mâo ôh klei êbeh dlai êa ƀâo mngưi msĕ si mtao mniê čar Sêba brei leh kơ mtao Salômôn.
Êbeh kơ anăn lu boh kŭmpăn Y-Hiram mdiăng ba mah mơ̆ng čar Ôphir, mdiăng ba msĕ mơh mơ̆ng čar Ôphir lu lĭn kyâo ktê leh anăn boh tâo yuôm.
Hŏng kyâo ktê anăn mtao ngă kmeh krơ̆ng sang Yêhôwa leh anăn sang mtao, đĭng kliă leh anăn brô̆ kơ phung mmuñ. Amâo tuôm mâo lu kyâo ktê msĕ snăn tuôm truh amâodah arăng tuôm ƀuh ôh hlŏng kơ hruê anei.
Mtao Salômôn brei kơ mtao mniê čar Sêba jih mnơ̆ng ñu čiăng, ya mnơ̆ng ñu akâo êbeh kơ ya mnơ̆ng arăng brei leh kơ ñu jing mnơ̆ng Y-Salômôn myơr. Snăn ñu đuĕ wĭt kơ čar ñu pô, ñu mbĭt hŏng phung dĭng buăl ñu.
Boh ktrŏ mah truh kơ Y-Salômôn hlăm sa thŭn mâo năm êtuh năm pluh năm talăng,
êbeh kơ mah kbiă hriê mơ̆ng phung mblei mnia leh anăn mơ̆ng phung čhĭ mnia hŏng čar tue, mơ̆ng jih jang phung mtao čar Arabi, leh anăn mơ̆ng phung khua kiă kriê čar.
Mtao Salômôn ngă dua êtuh khil hŏng mah arăng tia; năm êtuh sêkel yua kơ grăp boh khil anăn.
Leh anăn ñu ngă tlâo êtuh boh khil hŏng mah arăng tia; tlâo min mah yua kơ grăp boh khil; leh anăn mtao dưm khil anăn hlăm Sang Kmrơ̆ng čar Liƀan.
Mtao ngă msĕ mơh sa boh jhưng mtao prŏng hŏng mla, leh anăn luôm gơ̆ hŏng mah doh hĭn.
Jhưng mtao anăn mâo boh êñan năm tal, leh anăn ti tluôn jhưng mtao mâo rup boh kŏ êđai êmô, leh anăn ti grăp djiêu mdhô̆ anăn mâo anôk dưh kngan leh anăn dua boh rup êmông gu dôk dơ̆ng ti djiêu anôk dưh kngan,
leh anăn mâo pluh dua boh rup êmông gu dôk dơ̆ng tinăn, sa boh rup ti jih dua nah ti grăp năm tal boh êñan. Arăng amâo tuôm ngă msĕ snăn ôh hlăm ƀuôn ala mtao mkăn.
Jih jang kčok mnăm Mtao Salômôn arăng ngă hŏng mah, leh anăn jih jang čhiên mngan hlăm Sang Kmrơ̆ng Čar Liƀan arăng ngă hŏng mah doh. Amâo mâo sa mnơ̆ng ôh ngă hŏng prăk. Arăng yap prăk amâo yuôm ôh hlăm ênuk Y-Salômôn.
Kyuadah mtao mâo lu boh kŭmpăn mơ̆ng Tarsis ti êa ksĭ mbĭt hŏng lu boh kŭmpăn Y-Hiram. Sa bliư̆ grăp tlâo thŭn kŭmpăn anăn mơ̆ng Tarsis khăng hriê mdiăng ba mah, prăk, mla, kuêñ, leh anăn amrak.
Snăn Mtao Salômôn jing êgao hĭn kơ jih jang mtao ti lăn ala hlăm klei mdrŏng leh anăn klei thâo mĭn.
Jih lăn ala duah čiăng bi tuôm hŏng Y-Salômôn čiăng hmư̆ klei thâo mĭn Aê Diê dưm leh hlăm ai tiê ñu.
Grăp čô digơ̆ djă ba dŏ gơ̆ myơr, dŏ ngă hŏng prăk leh anăn mah, čhiăm ao, êa drao phĭ, êa ƀâo mngưi, aseh, leh anăn aseh dliê, lu msĕ snăn grăp thŭn.
Y-Salômôn bi kƀĭn mbĭt lu êdeh aseh leh anăn phung đĭ aseh. Ñu mâo sa êbâo pă êtuh boh êdeh aseh, leh anăn pluh dua êbâo phung đĭ aseh. Ñu dưm phung anăn hlăm ƀuôn pioh êdeh aseh, leh anăn mbĭt hŏng mtao ti ƀuôn Yêrusalem.
Mtao brei prăk jing dŏ arăng yap amâo yuôm ôh msĕ si boh tâo hlăm ƀuôn Yêrusalem, leh anăn ñu brei mâo lu kyâo sêdar msĕ si kyâo sikamôr hlăm lăn dap Sêphêla.
Y-Salômôn mă aseh mơ̆ng čar Êjip leh anăn čar Kuê leh anăn phung mblei mnia kơ mtao mă tŭ aseh anăn mơ̆ng čar Kuê hŏng sa ênoh.
Arăng dưi blei sa boh êdeh aseh mơ̆ng čar Êjip hŏng năm êtuh sêkel prăk, leh anăn sa drei aseh hŏng sa êtuh êma pluh prăk; leh anăn phung mblei mnia kơ mtao lŏ čhĭ kơ jih jang phung mtao Hitit leh anăn phung mtao Siri.
Mtao Salômôn khăp kơ lu phung mniê tue: anak mniê Pharaôn, phung mniê Môap, Amôn, Êđôm, Sidôn, leh anăn Hitit,
mơ̆ng phung găp djuê Yêhôwa lač leh kơ phung ƀuôn sang Israel, “Đăm diih bi dôk ung mô̆ ôh hŏng diñu, kăn diñu dôk ung mô̆ hŏng diih rei, kyuadah sĭt nik diñu srăng bi wir ai tiê diih phă yang diñu.” Y-Salômôn ăt pioh diñu hlăm klei khăp.
Ñu mâo kjuh êtuh čô mô̆ phung anak mniê mtao, leh anăn tlâo êtuh čô mô̆ hjŭng. Leh anăn phung mô̆ ñu bi wir hĕ ai tiê ñu.
Kyuadah tơdah Y-Salômôn mduôn leh, phung mô̆ ñu bi wir ai tiê ñu kơ phung yang mkăn; leh anăn ai tiê ñu amâo dôk sĭt suôr klă ôh hŏng Yêhôwa Aê Diê ñu, msĕ si ai tiê sĭt suôr Y-Đawit ama ñu.
Kyuadah Y-Salômôn nao tui hlue Astarôt yang mniê phung Sidôn, leh anăn tui hlue Milkôm yang phung Amôn Yêhôwa bi êmut.
Snăn Y-Salômôn ngă klei jhat ti anăp ală Yêhôwa leh anăn amâo tui hlue Yêhôwa hŏng jih ai tiê ôh msĕ si Y-Đawit ama ñu ngă leh.
Y-Salômôn mdơ̆ng ti dlông čư̆ tĭng ngŏ ƀuôn Yêrusalem sa anôk dlông pioh kơ Čhêmôs yang phung Môap Yêhôwa bi êmut, leh anăn pioh kơ Môlek yang phung Amôn Yêhôwa bi êmut.
Ñu ngă snăn kơ jih jang phung mô̆ ñu mniê tue, phung čuh mnơ̆ng ƀâo mngưi leh anăn ngă yang kơ yang digơ̆.
Yêhôwa ăl kơ Y-Salômôn, kyuadah ai tiê ñu weh đuĕ leh mơ̆ng Yêhôwa Aê Diê phung Israel, pô bi êdah leh kơ ñu dua bliư̆,
leh anăn pô mtă leh kơ ñu djŏ kơ klei anei, čiăng kơ ñu đăm tui hlue phung yang mkăn ôh; ƀiădah ñu amâo djă pioh ôh klei Yêhôwa mtă leh.
Kyuanăn Yêhôwa lač kơ Y-Salômôn, “Kyuadah ih mĭn leh klei anei leh anăn amâo djă pioh ôh klei kâo bi mguôp leh anăn klei kâo mtă leh kơ ih, sĭt nik kâo srăng hiêk hĕ ƀuôn ala mtao mơ̆ng ih leh anăn brei gơ̆ kơ dĭng buăl ih.
Ƀiădah kyua Y-Đawit ama ih kâo amâo srăng ngă ôh klei anei ênuk ih, ƀiădah kâo srăng hiêk gơ̆ mơ̆ng kngan anak êkei ih.
Ƀiădah kâo amâo srăng hiêk hĕ jih ƀuôn ala mtao ôh; ƀiădah kâo srăng lui sa găp djuê kơ anak êkei ih kyua Y-Đawit dĭng buăl kâo, leh anăn kyua ƀuôn Yêrusalem anôk kâo ruah leh.”
Yêhôwa bi mđĭ sa čô roh hŏng Y-Salômôn, Y-Hadat êkei Êđôm; ñu jing sa čô hlăm sang mtao Êđôm.
Kyuadah tơdah Y-Đawit dôk hlăm čar Êđôm leh anăn Y-Jôap khua kơ phung kahan đĭ nao dơr phung djiê, ñu bi mdjiê jih jang phung êkei hlăm čar Êđôm
(kyuadah Y-Jôap leh anăn jih jang phung Israel dôk tinăn năm mlan, tơl ñu bi mdjiê leh jih jang êkei hlăm čar Êđôm).
Ƀiădah Y-Hadat đuĕ kơ čar Êjip mbĭt hŏng đa đa phung Êđôm jing dĭng buăl ama ñu, Y-Hadat ăt jing sa čô hđeh.
Digơ̆ kbiă mơ̆ng čar Madian, hriê kơ čar Paran, leh anăn mă ba mbĭt hŏng diñu phung mnuih mơ̆ng čar Paran, leh anăn truh kơ čar Êjip kơ Pharaôn mtao čar Êjip, pô brei kơ ñu sa boh sang leh anăn brei kơ ñu mnơ̆ng ƀơ̆ng huă leh anăn brei lăn kơ ñu.
Y-Hadat mâo lu klei pap ti anăp ală Pharaôn, snăn Pharaôn brei ñu bi dôk ung mô̆ hŏng adei mô̆ gơ̆ pô, adei mtao mniê H'Tahpênes.
Adei H'Tahpênes kkiêng kơ ñu sa čô anak êkei bi anăn Y-Gênubat, pô H'Tahpênes rông ba leh lui mam hlăm sang Pharaôn. Leh anăn Y-Gênubat dôk hlăm sang Pharaôn mbĭt hŏng phung anak êkei Pharaôn.
Ƀiădah tơdah Y-Hadat hmư̆ hlăm čar Êjip Y-Đawit djiê đuĕ nao dôk leh mbĭt hŏng phung aê gơ̆, leh anăn Y-Jôap khua kơ phung kahan djiê leh, Y-Hadat lač kơ Pharaôn, “Brei kâo đuĕ nao kơ čar kâo pô.”
Ƀiădah Pharaôn lač kơ ñu, “Ya ih kƀah êjai ih dôk mbĭt hŏng kâo tơl ară anei ih čiăng nao kơ čar ih pô?” Ñu lač kơ gơ̆, “Knŏng brei kâo nao bĕ.”
Aê Diê bi mđĭ mơh sa čô roh hŏng Y-Salômôn, Y-Rêson anak êkei Y-Êliada, pô đuĕ mơ̆ng khua ñu Y-Hadadêser mtao čar Sôba.
Ñu bi kƀĭn phung mnuih kơ ñu leh anăn ñu jing khua kơ sa phung hiu tlĕ ngă, leh klei Y-Đawit bi mdjiê. Diñu nao kơ ƀuôn Damas leh anăn dôk tinăn, leh anăn mjing ñu mtao hlăm ƀuôn Damas.
Ñu jing sa čô roh hŏng phung Israel jih ênuk Y-Salômôn, êjai ngă klei jhat msĕ si Y-Hadat ngă leh, leh anăn ñu bi êmut snăk kơ phung Israel, leh anăn kiă kriê čar Siri.
Y-Jêrôbôam anak êkei Y-Nêbat, sa čô Êphraim mơ̆ng ƀuôn Sêrêda, sa čô dĭng buăl Y-Salômôn, anăn amĭ ñu H'Sêrua sa čô mniê djiê ung, yơr kngan ñu msĕ mơh čiăng ngă kơ mtao.
Nĕ anei si ngă ñu yơr kngan ñu ngă kơ mtao. Y-Salômôn mdơ̆ng Milô leh anăn msir hĕ anôk hluh hlăm mtih ƀuôn Y-Đawit ama gơ̆.
Y-Jêrôbôam jing êkei mâo klei dưi, leh anăn tơdah Y-Salômôn ƀuh kơ êkei hlăk ai anăn kriăng mă bruă, gơ̆ brei ñu jing khua kơ jih jang bruă mlan hlăm sang Yôsep.
Hlăm ênuk anăn tơdah Y-Jêrôbôam kbiă mơ̆ng ƀuôn Yêrusalem, khua pô hưn êlâo Y-Ahija êkei ƀuôn Silô bi tuôm hŏng ñu ti êlan. Y-Ahija hơô sa blah ao mrâo; leh anăn diñu dua dôk hjăn hlăm hma.
Leh anăn Y-Ahija mă ao mrâo ñu hơô leh anăn hiêk hĕ gơ̆ hlăm pluh dua kdrêč.
Ñu lač kơ Y-Jêrôbôam, “Mă bĕ kơ ih pô pluh kdrêč; kyuadah snei klei Yêhôwa Aê Diê phung Israel lač, ‘Nĕ anei, kâo dơ̆ng hiêk hĕ ƀuôn ala mtao mơ̆ng kngan Y-Salômôn, leh anăn kâo srăng brei kơ ih pluh găp djuê,
(ƀiădah ñu srăng mâo sa găp djuê kyua dĭng buăl kâo Y-Đawit leh anăn kyua ƀuôn Yêrusalem, ƀuôn kâo ruah leh mơ̆ng jih jang găp djuê phung Israel),
kyuadah ñu lui wir kâo leh anăn kkuh mpŭ leh kơ Astarôt yang mniê phung Sidôn, Čhêmôs yang phung Môap, Milkôm yang phung Amôn, leh anăn ñu amâo êbat ôh hlăm êlan kâo, čiăng ngă ya jing kpă ti anăp ală kâo leh anăn djă pioh klei bhiăn kâo leh anăn klei kâo mtrŭn, msĕ si Y-Đawit ama ñu ngă leh.
Ƀiădah kâo amâo srăng mă hĕ ôh jih ƀuôn ala mtao mơ̆ng kngan ñu; ƀiădah kâo srăng mjing ñu khua kiă kriê êjai jih ênuk ñu dôk hdĭp kyua Y-Đawit dĭng buăl kâo, pô kâo ruah leh, pô djă pioh leh klei kâo mtă leh anăn klei bhiăn kâo.
Ƀiădah kâo srăng mă hĕ ƀuôn ala mtao mơ̆ng kngan anak êkei ñu, leh anăn brei gơ̆ kơ ih pluh găp djuê.
Ƀiădah kâo srăng brei sa găp djuê kơ anak êkei ñu, čiăng kơ Y-Đawit dĭng buăl kâo dưi mâo nanao pui kđen ti anăp kâo hlăm ƀuôn Yêrusalem, ƀuôn kâo ruah leh čiăng dưm anăn kâo tinăn.
Kâo srăng mă ih, leh anăn ih srăng kiă kriê jih jang mnơ̆ng mngăt ih čiăng, leh anăn ih srăng jing mtao kiă kriê phung Israel.
Tơdah ih mđing knga kơ jih klei kâo mtă kơ ih, leh anăn êbat hlăm êlan kâo, leh anăn ngă ya klei jing kpă ti anăp ală kâo êjai djă pioh klei bhiăn kâo leh anăn klei kâo mtă, msĕ si Y-Đawit dĭng buăl kâo ngă leh, kâo srăng dôk mbĭt hŏng ih leh anăn mdơ̆ng kơ ih sa boh sang kjăp, msĕ si kâo mdơ̆ng leh kơ Y-Đawit, leh anăn kâo srăng brei phung Israel kơ ih.
Kyua klei anăn kâo srăng bi knap phung anak čô Y-Đawit, ƀiădah amâo djŏ nanao hlŏng lar ôh.’ ”
Snăn Y-Salômôn duah bi mdjiê Y-Jêrôbôam; ƀiădah Y-Jêrôbôam kgŭ leh anăn đuĕ kơ čar Êjip kơ Y-Sisak mtao čar Êjip, leh anăn dôk hlăm čar Êjip tơl Y-Salômôn djiê.
Bruă mkăn Y-Salômôn ngă, jih klei ñu ngă leh, leh anăn klei ñu thâo mĭn, amâo djŏ hĕ arăng čih hlăm Hdruôm Hră Bruă Y-Salômôn?
Leh anăn Y-Salômôn kiă kriê ti ƀuôn Yêrusalem jih jang phung Israel êjai pă pluh thŭn.
Leh anăn Y-Salômôn djiê nao dôk mbĭt hŏng phung aê ñu, leh anăn arăng dơr ñu hlăm ƀuôn Y-Đawit ama ñu. Y-Rôbôam anak êkei ñu kiă kriê čuê ñu.
Y-Rôbôam nao kơ ƀuôn Sičem kyuadah jih jang phung Israel hriê leh ti ƀuôn Sičem čiăng mjing ñu mtao.
Tơdah Y-Jêrôbôam anak êkei Y-Nêbat hmư̆ klei anăn (kyuadah ñu ăt dôk hlăm čar Êjip ti anôk ñu đuĕ mơ̆ng Mtao Salômôn), snăn Y-Jêrôbôam wĭt mơ̆ng čar Êjip.
Arăng tiŏ mnuih nao iêu ñu; leh anăn Y-Jêrôbôam leh anăn jih jang phung Israel bi kƀĭn hriê lač kơ Y-Rôbôam,
“Ama ih brei knông hmei jing ktrŏ. Snăn ară anei bi hdjul bĕ bruă suăi leh anăn knông ktrŏ ama ih bi mđua ti hmei leh, leh anăn hmei srăng mă bruă kơ ih.”
Ñu lač kơ digơ̆, “Đuĕ bĕ êjai tlâo hruê leh anăn lŏ hriê kơ kâo.” Snăn phung ƀuôn sang đuĕ nao.
Snăn Mtao Rôbôam êmuh klei kčĕ mơ̆ng phung khua mduôn, phung dôk leh ti anăp Y-Salômôn ama ñu êjai gơ̆ ăt dôk hdĭp, leh anăn lač, “Si klei diih kčĕ brei kâo lŏ wĭt lač kơ phung ƀuôn sang anei?”
Diñu lač kơ gơ̆, “Tơdah ih srăng jing sa čô dĭng buăl kơ phung ƀuôn sang anei hruê anei leh anăn mă bruă kơ diñu, leh anăn blŭ klei jăk kơ diñu tơdah ih lŏ wĭt lač kơ diñu, snăn diñu srăng jing dĭng buăl ih nanao.”
Ƀiădah ñu hngah klei phung khua mduôn kčĕ kơ ñu, leh anăn êmuh klei kčĕ mơ̆ng phung hlăk ai hriê kơ prŏng mbĭt hŏng ñu leh anăn dôk ti anăp ñu.
Ñu lač kơ digơ̆, “Ya klei diih kčĕ drei srăng lŏ wĭt lač kơ phung ƀuôn sang anei, phung lač leh kơ kâo, ‘Bi hdjul bĕ knông ama ih bi mđua leh ti hmei’?”
Phung hlăk ai hriê kơ prŏng mbĭt hŏng ñu lač kơ ñu, “Snei klei ih srăng blŭ kơ phung ƀuôn sang anei lač kơ ih, ‘Ama ih brei knông hmei jing ktrŏ, ƀiădah brei ih bi hdjul ñu kyua hmei’, snei brei ih lač kơ diñu, ‘Kđiêng điêt kâo jing prŏng hĭn kơ tiê kơiêng ama kâo.
Mphŭn dô ama kâo bi mđua diih knông ktrŏ, ară anei kâo srăng lŏ thiăm klei ktrŏ kơ knông diih. Ama kâo bi kmhal diih hŏng giê klĭt, ƀiădah kâo srăng bi kmhal diih hŏng aguăt.’ ”
Snăn Y-Jêrôbôam leh anăn jih jang phung ƀuôn sang hriê kơ Y-Rôbôam ti hruê tal tlâo tui si klei mtao lač leh, “Lŏ hriê kơ kâo ti hruê tal tlâo.”
Mtao lŏ wĭt lač kơ phung ƀuôn sang hŏng klei khăng, leh anăn hngah klei phung khua mduôn kčĕ kơ ñu,
leh anăn ñu blŭ kơ digơ̆ tui si klei phung êkei hlăk ai kčĕ, leh anăn lač, “Ama kâo brei knông diih jing ktrŏ, ƀiădah kâo srăng lŏ thiăm klei ktrŏ kơ knông diih. Ama kâo bi kmhal diih hŏng giê klĭt, ƀiădah kâo srăng bi kmhal diih hŏng aguăt.”
Snăn mtao amâo dôk hmư̆ ôh kơ phung ƀuôn sang; kyuadah bruă anei truh tui si klei Yêhôwa gai, čiăng bi sĭt klei ñu blŭ, klei anăn Yêhôwa blŭ leh hŏng Y-Ahija êkei ƀuôn Silô kơ Y-Jêrôbôam anak êkei Y-Nêbat.
Tơdah jih jang phung Israel ƀuh mtao amâo hmư̆ kơ diñu ôh, phung ƀuôn sang lŏ wĭt lač kơ mtao, “Ya kdrêč hmei mâo hlăm Y-Đawit? Hmei amâo mâo ngăn dưn ôh hlăm anak êkei Y-Yêsê. Wĭt bĕ kơ sang čhiăm diih, Ơ Israel! Ară anei dlăng bĕ kơ sang ih pô, Ơ Y-Đawit.” Snăn phung Israel đuĕ wĭt kơ sang čhiăm digơ̆.
Ƀiădah Y-Rôbôam kiă kriê phung ƀuôn sang Israel dôk hlăm đa đa ƀuôn čar Yuđa.
Leh anăn Mtao Rôbôam tiŏ nao Y-Adôram, pô jing khua kiă kriê bruă mlan, leh anăn jih jang phung Israel bhĭr boh tâo bi mdjiê gơ̆. Leh anăn Mtao Rôbôam ruăt đĭ êdeh aseh čiăng đuĕ kơ ƀuôn Yêrusalem.
Snăn phung Israel bi kdơ̆ng hŏng sang Y-Đawit hlŏng kơ hruê anei.
Tơdah jih jang phung Israel hmư̆ kơ Y-Jêrôbôam lŏ wĭt leh, diñu tiŏ nao arăng iêu gơ̆ kơ klei bi kƀĭn, leh anăn mjing gơ̆ mtao kiă kriê jih jang phung Israel. Amâo mâo sa čô ôh tui hlue sang Y-Đawit, knŏng găp djuê Yuđa.
Tơdah Y-Rôbôam truh kơ ƀuôn Yêrusalem, ñu bi kƀĭn jih jang sang Yuđa leh anăn găp djuê Benjamin, sa êtuh sa păn pluh êbâo čô kahan jăk hĭn čiăng bi blah hŏng sang Israel, čiăng lŏ bi wĭt ƀuôn ala mtao kơ Y-Rôbôam anak êkei Y-Salômôn.
Ƀiădah klei Aê Diê blŭ truh kơ Y-Sêmaya mnuih Aê Diê,
“Lač bĕ kơ Y-Rôbôam anak êkei Y-Salômôn mtao Yuđa, leh anăn kơ jih sang Yuđa leh anăn Benjamin, leh anăn kơ phung ƀuôn sang ăt dôk,
‘Snei Yêhôwa lač, Đăm diih đĭ amâodah bi blah ôh hŏng phung ayŏng adei diih phung ƀuôn sang Israel. Brei grăp čô wĭt kơ sang ñu pô, kyuadah klei anei kbiă hriê mơ̆ng kâo.’ ” Snăn diñu hmư̆ kơ klei Yêhôwa blŭ, leh anăn lŏ wĭt kơ sang tui si klei Yêhôwa blŭ.
Y-Jêrôbôam mdơ̆ng ƀuôn Sičem ti čar kngư Êphraim leh anăn dôk tinăn. Ñu kbiă mơ̆ng anăn leh anăn mdơ̆ng ƀuôn Pênuel.
Y-Jêrôbôam lač hlăm ai tiê ñu, “Ară anei ƀuôn ala mtao srăng lŏ wĭt kơ sang Y-Đawit.
Tơdah phung ƀuôn sang anei đĭ nao čiăng myơr mnơ̆ng ngă yang hlăm sang Yêhôwa ti ƀuôn Yêrusalem, snăn ai tiê phung ƀuôn sang anei srăng lŏ wĭt kơ khua diñu, kơ Y-Rôbôam mtao phung Yuđa, leh anăn diñu srăng bi mdjiê kâo leh anăn lŏ wĭt kơ Y-Rôbôam mtao phung Yuđa.”
Snăn mtao êmuh klei kčĕ, leh anăn ngă rup dua drei êđai êmô mah. Leh anăn ñu lač kơ phung ƀuôn sang, “Man leh diih đĭ nao kơ ƀuôn Yêrusalem. Ơ Israel, nĕ anei yang diih, phung atăt diih leh kbiă mơ̆ng čar Êjip.”
Ñu dưm sa boh rup hlăm ƀuôn Bêthel, leh anăn ñu dưm sa boh rup mkăn hlăm ƀuôn Dan.
Leh anăn mnơ̆ng anăn jing leh sa klei soh, kyuadah phung ƀuôn sang nao kơ sa boh rup ti ƀuôn Bêthel leh anăn kơ sa mkăn ti ƀuôn Dan.
Ñu ngă msĕ mơh lu boh sang ti anôk dlông, leh anăn mdưm phung khua ngă yang mơ̆ng krah jih jang phung ƀuôn sang, amâo djŏ jing phung Lêwi ôh.
Y-Jêrôbôam bi kčah sa klei knăm ti hruê pluh êma mlan sa păn msĕ si klei knăm mâo leh hlăm čar Yuđa, leh anăn ñu myơr mnơ̆ng ngă yang ti dlông knưl. Snăn ñu ngă hlăm ƀuôn Bêthel, ngă yang kơ rup êđai êmô ñu ngă leh. Leh anăn ñu dưm hlăm ƀuôn Bêthel phung khua ngă yang ti anôk dlông ñu ngă leh.
Ñu đĭ nao kơ knưl ñu ngă leh hlăm ƀuôn Bêthel ti hruê pluh êma mlan sa păn, ti mlan ñu bi kčah leh tui si ai tiê ñu pô; leh anăn ñu mtă sa klei knăm kơ phung ƀuôn sang Israel, leh anăn đĭ nao kơ knưl čiăng čuh mnơ̆ng ƀâo mngưi.
Nĕ anei, sa čô mnuih Aê Diê kbiă mơ̆ng čar Yuđa nao kơ ƀuôn Bêthel tui si klei Yêhôwa blŭ. Y-Jêrôbôam dôk ti knưl čiăng čuh mnơ̆ng ƀâo mngưi.
Mnuih anăn ur bi kdơ̆ng hŏng knưl tui si klei Yêhôwa blŭ, leh anăn lač, “Ơ knưl, knưl! Snei klei Yêhôwa lač, ‘Nĕ anei arăng srăng kkiêng kơ sa čô anak êkei kơ sang Y-Đawit, anăn gơ̆ Y-Jôsia. Leh anăn ñu srăng ngă yang ti dlông ih hŏng phung khua ngă yang anôk dlông, phung čuh mnơ̆ng ƀâo mngưi ti dlông ih, leh anăn arăng srăng čuh ti dlông ih klang phung mnuih.’ ”
Mnuih Aê Diê anăn brei klei bi knăl hruê anăn mơh, leh anăn lač, “Anei jing klei bi knăl Yêhôwa blŭ leh: ‘Nĕ anei knưl srăng klưh, leh anăn hbâo ti dlông gơ̆ srăng hŏk kơ tač.’ ”
Tơdah mtao hmư̆ klei mnuih Aê Diê blŭ, klei ñu ur bi kdơ̆ng hŏng knưl ti ƀuôn Bêthel, Y-Jêrôbôam yơr kngan mơ̆ng knưl, lač, “Mă ñu bĕ!” Leh anăn kngan ñu yơr bi kdơ̆ng hŏng gơ̆ krô hĕ. Snăn ñu amâo dưi lŏ hdui kơ ñu pô ôh.
Knưl klưh msĕ mơh, leh anăn hbâo hŏk kơ tač mơ̆ng knưl, tui si klei bi knăl mnuih Aê Diê brei leh tui si klei Yêhôwa blŭ.
Leh anăn mtao lač kơ mnuih Aê Diê, “Kwưh bĕ kơ klei pap mơ̆ng Yêhôwa Aê Diê ih, leh anăn wah lač brei kơ kâo đa, čiăng kơ kngan kâo hlao.” Mnuih Aê Diê kwưh kơ Yêhôwa, leh anăn kngan mtao hlao, lŏ jing msĕ si êlâo.
Leh anăn mtao lač kơ mnuih Aê Diê, “Wĭt bĕ mbĭt hŏng kâo leh anăn lŏ mâo ai, leh anăn kâo srăng brei klei myơr kơ ih.”
Mnuih Aê Diê lač kơ mtao, “Tơdah ih brei kơ kâo mkrah sang ih, kâo amâo srăng mŭt mbĭt hŏng ih ôh. Leh anăn kâo amâo srăng ƀơ̆ng kpŭng amâodah mnăm êa ôh hlăm anôk anei;
kyuadah msĕ snăn yơh klei Yêhôwa blŭ mtă leh kơ kâo, lač, ‘Đăm ih ƀơ̆ng kpŭng ôh, kăn mnăm êa rei, kăn wĭt êlan ih hriê rei.’ ”
Snăn gơ̆ đuĕ nao êlan mkăn, leh anăn amâo wĭt ôh êlan gơ̆ hriê kơ ƀuôn Bêthel.
Mâo sa čô khua pô hưn êlâo mduôn dôk ti ƀuôn Bêthel. Phung anak êkei ñu hriê yăl dliê kơ ñu jih jang klei mnuih Aê Diê ngă leh hruê anăn hlăm ƀuôn Bêthel; wăt klei gơ̆ blŭ leh kơ mtao diñu yăl dliê mơh kơ ama diñu.
Ama diñu lač kơ diñu, “Ti êlan ñu đuĕ nao?” Leh anăn phung anak êkei ñu ktrâo kơ ñu êlan mnuih Aê Diê pô hriê mơ̆ng čar Yuđa đuĕ nao leh.
Leh anăn ñu lač kơ phung anak êkei ñu, “Să ưn aseh dliê kâo.” Snăn digơ̆ să brei ưn aseh dliê kơ ñu, leh anăn ñu đĭ.
Ñu tiŏ mnuih Aê Diê, leh anăn ƀuh gơ̆ dôk gŭ ti sa ƀĕ ana kyâo. Ñu lač kơ gơ̆, “Ih hĕ jing mnuih Aê Diê hriê mơ̆ng čar Yuđa?” Gơ̆ lač, “Kâo gơ̆ yơh.”
Leh anăn ñu lač kơ gơ̆, “Wĭt bĕ mbĭt hŏng kâo leh anăn ƀơ̆ng huă.”
Gơ̆ lač, “Kâo amâo dưi wĭt mbĭt hŏng ih, amâodah mŭt hlăm sang ih ôh; kăn kâo srăng ƀơ̆ng kpŭng amâodah mnăm êa mbĭt hŏng ih hlăm anôk anei rei,
kyuadah klei Yêhôwa blŭ lač leh kơ kâo, ‘Đăm ih ƀơ̆ng kpŭng amâodah mnăm êa ti anôk anăn ôh, kăn wĭt êlan ih hriê rei.’ ”
Leh anăn sa čô pô mkăn lač kơ gơ̆, “Kâo msĕ mơh jing sa čô khua pô hưn êlâo msĕ si ih, leh anăn sa čô dĭng buăl jăk blŭ leh kơ kâo hŏng klei Yêhôwa blŭ, lač, ‘Atăt bĕ ñu wĭt mbĭt hŏng ih mŭt hlăm sang ih, čiăng kơ ñu dưi ƀơ̆ng kpŭng leh anăn mnăm êa.’ ” Ƀiădah ñu luar kơ gơ̆.
Snăn mnuih Aê Diê wĭt mbĭt hŏng ñu, ƀơ̆ng kpŭng leh anăn mnăm êa hlăm sang ñu.
Êjai diñu dôk gŭ ti jhưng huă, Yêhôwa blŭ kơ khua pô hưn êlâo, pô atăt gơ̆ wĭt.
Leh anăn ñu ur kơ mnuih Aê Diê pô hriê mơ̆ng čar Yuđa, “Snei klei Yêhôwa lač, ‘Kyuadah ih amâo gưt ôh klei Yêhôwa blŭ, leh anăn amâo djă pioh ôh klei Yêhôwa Aê Diê ih mtă leh kơ ih,
ƀiădah wĭt hĕ ƀơ̆ng kpŭng leh anăn mnăm êa hlăm anôk ñu lač, “Đăm ƀơ̆ng kpŭng leh anăn mnăm êa ôh,” asei mlei djiê ih amâo srăng truh kơ msat phung aê ih ôh.’ ”
Leh mnuih Aê Diê ƀơ̆ng kpŭng leh anăn mnăm leh êa, ñu să brei ưn aseh kơ khua pô hưn êlâo pô ñu atăt wĭt.
Êjai gơ̆ đuĕ nao sa drei êmông gu bi tuôm hŏng gơ̆ ti êlan leh anăn bi mdjiê gơ̆. Asei mlei djiê gơ̆ dôk đih ti êlan, leh anăn aseh dliê dôk ti djiêu gơ̆; leh anăn êmông gu msĕ mơh dôk ti djiêu asei mlei djiê.
Nĕ anei, phung mnuih găn giăm ƀuh asei mlei djiê dôk đih ti êlan leh anăn êmông gu dôk ti djiêu asei mlei djiê. Leh anăn diñu hriê yăl dliê klei anăn hlăm ƀuôn khua pô hưn êlâo mduôn anăn dôk.
Tơdah khua pô hưn êlâo pô atăt wĭt gơ̆ mơ̆ng êlan hmư̆ klei anăn, ñu lač, “Gơ̆ jing mnuih Aê Diê, pô amâo gưt asăp ôh klei Yêhôwa blŭ. Kyuanăn Yêhôwa jao hĕ ñu leh kơ êmông gu, êmông gu anăn hiêk leh anăn bi mdjiê leh gơ̆, tui si klei Yêhôwa blŭ leh kơ gơ̆.”
Leh anăn ñu lač kơ phung anak êkei ñu, “Să brei ưn aseh dliê kơ kâo.” Digơ̆ să ưn aseh dliê ñu.
Ñu nao leh anăn ƀuh asei mlei djiê gơ̆ dôk đih ti êlan, aseh dliê leh anăn êmông gu dôk ti djiêu asei mlei djiê. Êmông gu amâo ƀơ̆ng asei mlei djiê amâodah hiêk aseh dliê ôh.
Khua pô hưn êlâo pŭ asei mlei djiê mnuih Aê Diê, mdiăng ti dlông rŏng aseh dliê, leh anăn ba wĭt gơ̆ kơ ƀuôn čŏk hia leh anăn dơr gơ̆.
Ñu dưm asei mlei djiê anăn hlăm msat ñu pô, leh anăn diñu čŏk hia kơ gơ̆ êjai lač, “Hbơih! Ơ adei kâo!”
Tơdah leh ñu dơr gơ̆, ñu lač kơ phung anak êkei ñu, “Tơdah kâo djiê, dơr bĕ kâo hlăm msat anôk arăng dơr leh mnuih Aê Diê anăn, dưm klang kâo ti djiêu klang ñu.
Kyuadah klei ñu ur lač hŏng klei Yêhôwa blŭ bi kdơ̆ng hŏng jih jang sang anôk dlông hlăm ƀuôn čar Samari srăng bi truh sĭt.”
Leh klei anăn Y-Jêrôbôam amâo wir đuĕ ôh mơ̆ng êlan jhat ñu, ƀiădah lŏ mjing phung khua ngă yang kơ anôk dlông mơ̆ng jih jang phung ƀuôn sang; hlei pô čiăng, ñu pioh brei gơ̆ jing khua ngă yang kơ anôk dlông.
Klei anăn jing soh kơ sang Y-Jêrôbôam, kyuanăn čiăng bi luč leh anăn bi rai sang Y-Jêrôbôam mơ̆ng rŏng lăn ala.
Hlăk anăn Y-Abija anak êkei Y-Jêrôbôam ruă.
Leh anăn Y-Jêrôbôam lač kơ mô̆ ñu, “Kgŭ bĕ, leh anăn mgưt ngă čiăng arăng amâo thâo ôh kơ ih jing mô̆ Y-Jêrôbôam, leh anăn nao bĕ kơ ƀuôn Silô. Nĕ anei khua pô hưn êlâo Y-Ahija dôk tinăn, pô lač leh kơ kâo srăng jing mtao kơ phung ƀuôn sang anei.
Mă ba mbĭt hŏng ih pluh klŏ kpŭng, đa đa klŏ ƀêñ, leh anăn sa giêt êa hnuê, leh anăn nao bĕ kơ ñu. Ñu srăng hưn kơ ih ya srăng truh kơ anak anei.”
Mô̆ Y-Jêrôbôam ngă msĕ snăn. Ñu kgŭ nao kơ ƀuôn Silô, leh anăn truh kơ sang Y-Ahija. Y-Ahija amâo dưi ƀuh ôh, kyuadah ală ñu mmăt leh hŏng klei mduôn.
Yêhôwa lač kơ Y-Ahija, “Nĕ anei mô̆ Y-Jêrôbôam hriê čiăng êmuh kơ ih kơ klei anak êkei ñu, kyuadah gơ̆ ruă. Snei brei ih blŭ kơ ñu.” Tơdah ñu truh, ñu mgưt jing sa čô mniê mkăn.
Ƀiădah tơdah Y-Ahija hmư̆ ênai jơ̆ng ñu êjai ñu mŭt ƀăng bhă, gơ̆ lač, “Mŭt bĕ, Ơ mô̆ Y-Jêrôbôam. Si ngă ih mgưt jing sa čô mkăn lĕ? Arăng mtă kơ kâo brei hưn klei ktrŏ kơ ih.
Nao bĕ hưn kơ Y-Jêrôbôam, ‘Snei Yêhôwa Aê Diê Israel lač: “Kyuadah kâo mđĭ leh ih mơ̆ng krah phung ƀuôn sang leh anăn mjing leh ih khua kiă kriê kơ phung ƀuôn sang kâo Israel,
kâo sua mă leh ƀuôn ala mtao mơ̆ng sang Y-Đawit leh anăn jao gơ̆ kơ ih; ƀiădah ih amâo tuôm jing msĕ si dĭng buăl kâo Y-Đawit ôh, pô djă pioh leh klei kâo mtă, leh anăn tui hlue leh kâo hŏng jih ai tiê ñu, ngă knŏng ya klei jing kpă ti anăp ală kâo.
Ƀiădah ih ngă leh klei jhat êbeh kơ jih jang phung êlâo kơ ih, leh anăn ih nao mjing kơ ih pô yang mkăn leh anăn rup tuh tia, čiăng mčhur kâo ăl, leh anăn hwiê hĕ leh kâo ti tluôn ih.
Kyua anăn nĕ anei, kâo srăng bi truh klei jhat kơ sang Y-Jêrôbôam, leh anăn srăng bi mdjiê grăp čô êkei mơ̆ng Y-Jêrôbôam, phung hlŭn leh anăn phung êngiê hlăm phung Israel, leh anăn srăng kih jih sang Y-Jêrôbôam, msĕ si arăng kih eh tơl jih nguêč.
Hlei pô jing dŏ Y-Jêrôbôam djiê hlăm ƀuôn asâo srăng ƀơ̆ng, leh anăn hlei pô djiê hlăm hma čĭm hlăm adiê srăng ƀơ̆ng. Kyuadah Yêhôwa blŭ leh klei anăn.” ’
Snăn kgŭ nao kơ sang ih bĕ. Tơdah jơ̆ng ih dơ̆ng mŭt ƀuôn, anak anăn srăng djiê.
Leh anăn jih jang phung Israel srăng čŏk hia kơ ñu, leh anăn dơr ñu; kyuadah knŏng hjăn ñu yơh hlăm phung Y-Jêrôbôam srăng truh kơ msat, kyuadah hlăm ñu arăng dưi ƀuh đa đa klei bi mơak kơ Yêhôwa Aê Diê Israel hlăm sang Y-Jêrôbôam.
Hlăm hruê anăn Yêhôwa srăng mđĭ kơ ñu pô sa čô mtao kiă kriê phung Israel, pô srăng bi rai sang Y-Jêrôbôam. Leh anăn mơ̆ng anei kơ anăp
Yêhôwa srăng čăm phung Israel, msĕ si mbô mgei hlăm êa, leh anăn buč hĕ phung Israel mơ̆ng čar jăk anei ñu brei leh kơ phung aê digơ̆, leh anăn suôt kpuh digơ̆ nah dih êa krông Ơprat, kyuadah digơ̆ ngă phung rup yang Asêra mčhur Yêhôwa ăl.
Ñu srăng lui phung Israel kyuadah klei Y-Jêrôbôam ngă soh leh, leh anăn klei ñu bi msoh leh phung Israel.”
Leh anăn mô̆ Y-Jêrôbôam kgŭ đuĕ nao, leh anăn truh ti ƀuôn Tirsa. Tơdah ñu truh ti mbông sang, anak anăn djiê.
Jih jang phung Israel dơr gơ̆ leh anăn čŏk hia kơ gơ̆, tui si klei Yêhôwa blŭ leh hŏng dĭng buăl ñu khua pô hưn êlâo Y-Ahija.
Bruă mkăn Y-Jêrôbôam ngă, bruă ñu bi blah leh anăn bruă ñu kiă kriê, nĕ anei arăng čih klei anăn leh hlăm Hdruôm Hră Klei Yăl Dliê kơ Phung Mtao Israel.
Y-Jêrôbôam kiă kriê dua pluh dua thŭn; leh anăn ñu djiê nao dôk mbĭt hŏng phung aê ñu. Leh anăn Y-Nadap anak êkei ñu kiă kriê čuê ñu.
Y-Rôbôam anak êkei Y-Salômôn kiă kriê hlăm čar Yuđa. Y-Rôbôam mâo leh pă pluh sa thŭn tơdah ñu dơ̆ng kiă kriê, leh anăn ñu kiă kriê pluh kjuh thŭn hlăm ƀuôn Yêrusalem, ƀuôn Yêhôwa ruah leh hlăm jih jang phung găp djuê Israel čiăng dưm anăn ñu tinăn. Anăn amĭ ñu H'Nêama, mniê Amôn.
Phung Yuđa ngă klei jhat ti anăp ală Yêhôwa, leh anăn diñu mčhur gơ̆ trih hŏng klei soh diñu ngă, êbeh hĭn kơ jih klei phung aê diñu ngă leh.
Kyuadah diñu msĕ mơh mdơ̆ng leh kơ diñu pô anôk dlông, kmeh, leh anăn phung rup yang Asêra ti dlông grăp kbuôn dlông leh anăn ti gŭ grăp ana kyâo mtah.
Mâo msĕ mơh phung kkuh mpŭ hŏng klei knhông hlăm čar. Diñu ngă tui si jih jang klei Yêhôwa bi êmut hlăm phung găp djuê Yêhôwa suôt leh ti anăp phung ƀuôn sang Israel.
Thŭn tal êma ênuk Y-Rôbôam kiă kriê, Y-Sisak mtao Êjip đĭ ngă kơ ƀuôn Yêrusalem.
Ñu mă ba ngăn drăp mơ̆ng sang Yêhôwa leh anăn ngăn drăp mơ̆ng sang mtao. Ñu mă ba jih. Ñu mă ba msĕ mơh jih jang khil mah Y-Salômôn ngă.
Mtao Rôbôam ngă khil hŏng kông hrô kơ khil anăn, leh anăn jao dŏ anăn kơ khua phung kahan gak, phung kiă kriê ƀăng bhă sang mtao.
Grăp bliư̆ mtao mŭt hlăm sang Yêhôwa, pô gak djă dŏ anăn leh anăn lŏ ba wĭt kơ adŭ phung gak.
Bruă mkăn Y-Rôbôam ngă leh anăn jih klei ñu ngă leh, amâo djŏ hĕ arăng čih leh klei anăn hlăm Hdruôm Hră Klei Yăl Dliê kơ Phung Mtao Yuđa?
Leh anăn mâo klei bi blah amâo mdei ôh hdơ̆ng Y-Rôbôam hŏng Y-Jêrôbôam.
Y-Rôbôam djiê nao dôk mbĭt hŏng phung aê ñu, leh anăn arăng dơr ñu mbĭt hŏng phung aê ñu hlăm ƀuôn Y-Đawit. Anăn amĭ ñu H'Nêama mniê Amôn. Leh anăn Y-Abijam anak êkei ñu kiă kriê čuê ñu.
Hlăm thŭn tal pluh sa păn Y-Jêrôbôam anak êkei Y-Nêbat kiă kriê, Y-Abijam dơ̆ng kiă kriê čar Yuđa.
Ñu kiă kriê tlâo thŭn hlăm ƀuôn Yêrusalem. Anăn amĭ ñu H'Maka anak mniê Y-Abisalom.
Ñu êbat hlăm jih jang klei soh ama ñu ngă leh êlâo kơ ñu; leh anăn ai tiê ñu amâo jing sĭt suôr klă ôh hŏng Yêhôwa Aê Diê ñu, msĕ si ai tiê Y-Đawit aê ñu,
ƀiădah kyua Y-Đawit, Yêhôwa Aê Diê ñu brei kơ ñu leh sa boh pui kđen hlăm ƀuôn Yêrusalem, mdưm anak êkei ñu kiă kriê čuê ñu leh anăn bi kjăp ƀuôn Yêrusalem;
kyuadah Y-Đawit ngă leh ya klei jing kpă ti anăp ală Yêhôwa, leh anăn amâo weh ôh mơ̆ng sa klei gơ̆ mtă leh kơ ñu jih ênuk ñu dôk hdĭp, knŏng hlăm klei Y-Uri êkei Hitit.
Mâo klei bi blah hdơ̆ng Y-Rôbôam hŏng Y-Jêrôbôam jih jang ênuk ñu dôk hdĭp.
Bruă mkăn Y-Abijam ngă, leh anăn jih jang klei ñu ngă leh, amâo djŏ hĕ arăng čih leh hlăm Hdruôm Hră Klei Yăl Dliê kơ Phung Mtao Yuđa? Leh anăn mâo klei bi blah hdơ̆ng Y-Abijam hŏng Y-Jêrôbôam.
Y-Abijam djiê nao dôk mbĭt hŏng phung aê ñu; leh anăn arăng dơr ñu hlăm ƀuôn Y-Đawit. Leh anăn Y-Asa anak êkei ñu kiă kriê čuê ñu.
Hlăm thŭn tal dua pluh Y-Jêrôbôam mtao Israel kiă kriê, Y-Asa dơ̆ng kiă kriê čar Yuđa.
Ñu kiă kriê pă pluh sa thŭn hlăm ƀuôn Yêrusalem. Anăn amĭ ñu H'Maka anak mniê Y-Abisalom.
Y-Asa ngă ya klei jing djŏ ti anăp ală Yêhôwa, msĕ si Y-Đawit aê ñu ngă leh.
Ñu suôt hĕ mơ̆ng čar phung kkuh mpŭ hŏng klei knhông, leh anăn bi luč hĕ jih jang rup yang phung aê ñu ngă leh.
Msĕ mơh ñu bi luč klei amĭ ñu H'Maka jing mtao mniê, kyuadah gơ̆ mâo leh sa ƀĕ gơ̆ng kŭt rup yang Asêra Yêhôwa bi êmut. Y-Asa bi klưh hĕ rup yang gơ̆ leh anăn čuh rup yang anăn ti êa Sêdrôn.
Ƀiădah ñu amâo bi rai ôh anôk dlông. Ƀiădah ai tiê Y-Asa jing sĭt suôr klă hŏng Yêhôwa hlăm jih ênuk ñu.
Ñu ba hlăm sang Yêhôwa mnơ̆ng ama ñu ƀuăn myơr, leh anăn mnơ̆ng ñu pô ƀuăn myơr msĕ mơh, prăk, mah, leh anăn čhiên mngan.
Mâo klei bi blah hdơ̆ng Y-Asa hŏng Y-Baêsa mtao Israel êjai jih ênuk diñu.
Y-Baêsa mtao Israel đĭ ngă kơ phung Yuđa, leh anăn mdơ̆ng ƀuôn Rama, čiăng kơ ñu dưi ghă amâo brei ôh sa čô kbiă amâodah mŭt nao kơ Y-Asa mtao Yuđa.
Hlăk anăn Y-Asa mă jih jang prăk leh anăn jih jang mah ăt dôk hlăm ngăn drăp sang Yêhôwa leh anăn ngăn drăp sang mtao, leh anăn jao jih dŏ anăn hlăm kngan phung dĭng buăl ñu. Mtao Asa tiŏ nao digơ̆ kơ Y-Ben-Hadat anak êkei Y-Tabrimôn, čô Y-Hêsiôn, Mtao Siri dôk ti ƀuôn Damas, leh anăn lač,
“Brei mâo klei bi mguôp hdơ̆ng kâo hŏng ih, msĕ si tuôm mâo leh hdơ̆ng ama kâo hŏng ama ih; nĕ anei, kâo mơĭt kơ ih dŏ myơr prăk leh anăn mah. Nao bĕ bi rai hĕ klei ih bi mguôp hŏng Y-Baêsa mtao Israel, čiăng kơ ñu đuĕ mơ̆ng kâo.”
Y-Ben-Hadat dôk hmư̆ Mtao Asa, leh anăn tiŏ nao phung khua kahan ñu bi blah hŏng ƀuôn phung Israel, leh anăn dưi hŏng ƀuôn Ijôn, ƀuôn Dan, ƀuôn Aƀel-Bet-Maka, jih kluôm čar Čhinêrôt, leh anăn jih kluôm čar Naptali.
Tơdah Y-Baêsa hmư̆ klei anăn, ñu mdei hĕ mdơ̆ng ƀuôn Rama leh anăn ñu dôk ti ƀuôn Tirsa.
Leh anăn Mtao Asa mtă kơ jih jang phung Yuđa amâo lui sa čô ôh, leh anăn diñu djă ba boh tâo leh anăn kyâo Y-Baêsa yua kơ klei mdơ̆ng ƀuôn Rama; leh anăn Mtao Asa yua dŏ anăn mdơ̆ng ƀuôn Gêba hlăm čar Benjamin leh anăn ƀuôn Mispa.
Bruă mkăn Y-Asa ngă, jih klei ktang ñu, leh anăn jih klei ñu ngă, leh anăn đa đa boh ƀuôn ñu mdơ̆ng leh, amâo djŏ hĕ arăng čih leh hlăm Hdruôm Hră Klei Yăl Dliê kơ Phung Mtao Yuđa? Ƀiădah hlăk ênuk ñu mduôn leh, ñu mâo klei ruă jơ̆ng.
Y-Asa djiê nao dôk mbĭt hŏng phung aê ñu, leh anăn arăng dơr ñu mbĭt hŏng phung aê ñu hlăm ƀuôn Y-Đawit aê ñu. Y-Jôsaphat anak êkei ñu kiă kriê čuê ñu.
Y-Nadap anak êkei Y-Jêrôbôam dơ̆ng kiă kriê phung Israel hlăm thŭn tal dua Y-Asa mtao Yuđa. Ñu kiă kriê phung Israel dua thŭn.
Ñu ngă ya klei jing jhat ti anăp ală Yêhôwa, leh anăn êbat hlăm êlan ama ñu leh anăn hlăm klei soh gơ̆ ngă leh, bi msoh phung Israel.
Y-Baêsa anak êkei Y-Ahija sang Isakar trông čhai klei ngă kơ Y-Nadap; leh anăn Y-Baêsa bi mdjiê hĕ Y-Nadap ti ƀuôn Gibêthôn, ƀuôn phung Philistin; kyuadah Y-Nadap leh anăn jih jang phung Israel wang leh ƀuôn Gibêthôn.
Snăn Y-Baêsa bi mdjiê hĕ Y-Nadap hlăm thŭn tal tlâo Y-Asa mtao Yuđa, leh anăn kiă kriê hrô ñu.
Tơdah ñu jing mtao leh, ñu bi mdjiê jih jang sang Y-Jêrôbôam; ñu amâo lui ôh sa čô hdĭp mơ̆ng sang Y-Jêrôbôam tơl ñu bi rai jih digơ̆, tui si klei Yêhôwa blŭ hŏng dĭng buăl ñu Y-Ahija êkei ƀuôn Silô.
Klei anăn kyua klei soh Y-Jêrôbôam ngă leh, leh anăn klei ñu bi msoh leh phung Israel, leh anăn kyuadah ñu mčhur Yêhôwa Aê Diê Israel ăl.
Bruă mkăn Y-Nadap ngă leh anăn jih klei ñu ngă, amâo djŏ hĕ arăng čih leh hlăm Hdruôm Hră Klei Yăl Dliê kơ Phung Mtao Israel?
Leh anăn mâo klei bi kdơ̆ng Y-Asa hŏng Y-Baêsa mtao Israel jih ênuk diñu.
Hlăm thŭn tal tlâo Y-Asa mtao Yuđa, Y-Baêsa anak êkei Y-Ahija dơ̆ng kiă kriê jih jang phung Israel ti ƀuôn Tirsa, leh anăn ñu kiă kriê dua pluh pă thŭn.
Ñu ngă klei jing jhat ti anăp ală Yêhôwa, leh anăn êbat hlăm êlan Y-Jêrôbôam leh anăn hlăm klei soh gơ̆ bi msoh leh phung Israel.
Yêhôwa blŭ kơ Y-Jêhu anak êkei Y-Hanani bi kdơ̆ng hŏng Y-Baêsa, lač,
“Kyuadah kâo mđĭ ih leh mơ̆ng ƀruih lăn leh anăn mjing ih leh khua kiă kriê phung ƀuôn sang kâo Israel, leh anăn kyuadah ih êbat leh hlăm êlan Y-Jêrôbôam, leh anăn bi msoh leh phung ƀuôn sang kâo Israel, mčhur kâo ăl kơ klei soh digơ̆,
nĕ anei kâo srăng bi luč jih Y-Baêsa leh anăn sang ñu, leh anăn kâo srăng brei sang ih jing msĕ si sang Y-Jêrôbôam anak êkei Y-Nêbat.
Hlei pô jing phung Baêsa djiê hlăm ƀuôn, asâo srăng ƀơ̆ng, leh anăn hlei pô hlăm phung ñu djiê hlăm hma, čĭm srăng ƀơ̆ng.”
Bruă mkăn Y-Baêsa ngă leh anăn ya klei ñu ngă leh, leh anăn klei ktang ñu, amâo djŏ hĕ arăng čih leh hlăm Hdruôm Hră Klei Yăl Dliê Phung Mtao Israel?
Leh anăn Y-Baêsa djiê nao dôk mbĭt hŏng phung aê ñu, leh anăn arăng dơr ñu ti ƀuôn Tirsa. Leh anăn Y-Êla anak êkei ñu kiă kriê čuê ñu.
Leh anăn Yêhôwa blŭ kơ Y-Jêhu anak êkei Y-Hanani bi kdơ̆ng hŏng Y-Baêsa leh anăn sang ñu, kyuadah klei jhat ñu ngă leh ti anăp ală Yêhôwa, mčhur gơ̆ ăl kơ bruă kngan ñu ngă, kyuadah ñu jing msĕ si sang Y-Jêrôbôam, leh anăn msĕ mơh kyuadah ñu bi rai leh sang anăn.
Hlăm thŭn tal dua pluh năm Y-Asa mtao Yuđa, Y-Êla anak êkei Y-Baêsa dơ̆ng kiă kriê phung Israel hlăm ƀuôn Tirsa, leh anăn ñu kiă kriê dua thŭn.
Ƀiădah dĭng buăl ñu Y-Simri, khua dlăng mkrah jih jang êdeh aseh ñu, trông čhai ngă kơ ñu. Tơdah ñu dôk ti ƀuôn Tirsa mnăm tơl kpiê ruă hlăm sang Y-Arsa, pô jing khua kiă sang hlăm ƀuôn Tirsa,
Y-Simri mŭt čăm ñu leh anăn bi mdjiê hĕ ñu, hlăm thŭn tal dua pluh kjuh Y-Asa mtao Yuđa, leh anăn kiă kriê hrô ñu.
Tơdah ñu dơ̆ng kiă kriê, tơdah leh ñu dôk gŭ ti jhưng mtao ñu, ñu bi mdjiê jih sang Y-Baêsa. Ñu amâo lui sa čô êkei hlăm găp djuê gơ̆ amâodah phung mah jiăng gơ̆ ôh.
Snăn Y-Simri bi rai jih sang Y-Baêsa, tui si klei Yêhôwa blŭ leh mơ̆ng Y-Jêhu khua pô hưn êlâo bi kdơ̆ng hŏng Y-Baêsa,
kyuadah jih jang klei soh Y-Baêsa leh anăn klei soh Y-Êla anak êkei gơ̆, leh anăn klei digơ̆ bi msoh phung Israel, mčhur Yêhôwa Aê Diê Israel ăl kơ rup yang digơ̆.
Bruă mkăn Y-Êla ngă, leh anăn jih klei ñu ngă leh, amâo djŏ hĕ arăng čih leh hlăm Hdruôm Hră Klei Yăl Dliê kơ Phung Mtao Israel?
Hlăm thŭn tal dua pluh kjuh Y-Asa mtao Yuđa, Y-Simri kiă kriê kjuh hruê hlăm ƀuôn Tirsa. Phung kahan ngă kđông bi kdơ̆ng hŏng ƀuôn Gibêthôn, ƀuôn phung Philistin,
leh anăn phung kahan hlăm kđông hmư̆ arăng lač, “Y-Simri trông čhai leh, leh anăn bi mdjiê leh mtao.” Kyuanăn hruê anăn hlăm kđông jih jang phung Israel mjing Y-Ômri khua kơ phung kahan mtao phung Israel.
Snăn Y-Ômri leh anăn jih jang phung Israel mbĭt hŏng ñu đĭ nao mơ̆ng ƀuôn Gibêthôn leh anăn diñu wang ƀuôn Tirsa.
Tơdah Y-Simri ƀuh arăng mă leh ƀuôn, ñu mŭt hlăm kđông kjăp sang mtao, leh anăn čuh hĕ sang mtao mbĭt hŏng ñu, snăn ñu djiê,
kyua klei soh ñu ngă leh, ngă klei jhat ti anăp ală Yêhôwa, êbat hlăm êlan Y-Jêrôbôam, leh anăn kyua klei soh ñu ngă bi msoh kơ phung Israel.
Bruă mkăn Y-Simri ngă, leh anăn klei ñu trông čhai leh, amâo djŏ hĕ arăng čih leh hlăm Hdruôm Hră Klei Yăl Dliê kơ Phung Mtao Israel?
Phung ƀuôn sang Israel bi mbha hlăm dua phung, sa mkrah phung ƀuôn sang tui hlue Y-Tipni anak êkei Y-Ginat, čiăng mjing gơ̆ mtao, leh anăn sa mkrah tui hlue Y-Ômri.
Ƀiădah phung ƀuôn sang tui hlue Y-Ômri dưi hŏng phung ƀuôn sang tui hlue Y-Tipni anak êkei Y-Ginat. Snăn Y-Tipni djiê, leh anăn Y-Ômri jing mtao.
Hlăm thŭn tal tlâo pluh sa Y-Asa mtao Yuđa, Y-Ômri dơ̆ng kiă kriê phung Israel, leh anăn ñu kiă kriê pluh dua thŭn; năm thŭn ñu kiă kriê hlăm ƀuôn Tirsa.
Ñu blei kbuôn Samari mơ̆ng Y-Sêmer hŏng dua talăng prăk; ñu mjing kbuôn anăn kđông kjăp, leh anăn bi anăn ƀuôn ñu mdơ̆ng anăn Samari, tui si anăn Y-Sêmer pô kbuôn anăn.
Y-Ômri ngă klei jhat ti anăp ală Yêhôwa, leh anăn ñu ngă klei jhat hĭn kơ jih jang phung êlâo kơ ñu.
Kyuadah ñu êbat hlăm jih êlan Y-Jêrôbôam anak êkei Y-Nêbat, leh anăn hlăm klei soh gơ̆ bi msoh leh kơ phung Israel, mčhur Yêhôwa Aê Diê Israel ăl kyua rup yang diñu.
Bruă mkăn Y-Ômri ngă, leh anăn klei ktang ñu bi êdah leh, amâo djŏ hĕ arăng čih leh hlăm Hdruôm Hră Klei Yăl Dliê kơ Phung Mtao Israel?
Y-Ômri djiê nao dôk mbĭt hŏng phung aê ñu, leh anăn arăng dơr ñu hlăm ƀuôn Samari; leh anăn Y-Ahap anak êkei ñu kiă kriê čuê ñu.
Hlăm thŭn tal tlâo pluh sa păn Y-Asa mtao Yuđa, Y-Ahap anak êkei Y-Ômri dơ̆ng kiă kriê phung Israel, leh anăn Y-Ahap anak êkei Y-Ômri kiă kriê phung Israel hlăm ƀuôn Samari dua pluh dua thŭn.
Y-Ahap anak êkei Y-Ômri ngă klei jhat ti anăp ală Yêhôwa êbeh hĭn kơ jih jang phung êlâo kơ ñu.
Leh anăn tơdah jing msĕ si sa klei ênưih kơ ñu êbat hlăm klei soh Y-Jêrôbôam anak êkei Y-Nêbat, ñu mă kơ mô̆ H'Jêsêbel, anak mniê Y-Êtbal mtao phung Sidôn, leh anăn nao mă bruă kơ yang Baal, leh anăn kkuh mpŭ kơ yang anăn.
Ñu mdơ̆ng knưl kơ yang Baal hlăm sang Baal ñu mdơ̆ng leh hlăm ƀuôn Samari.
Leh anăn Y-Ahap ngă sa ƀĕ gơ̆ng kŭt rup yang Asêra. Y-Ahap ngă êbeh hĭn kơ jih jang phung mtao Israel êlâo kơ ñu, čiăng mčhur Yêhôwa Aê Diê Israel ăl.
Hlăm ênuk ñu Y-Hiêl mơ̆ng ƀuôn Bêthel mdơ̆ng ƀuôn Yêrikô. Ñu ngă tur gơ̆ hŏng ênoh Y-Abiram anak êkei tal êlâo ñu, leh anăn mdơ̆ng ƀăng jang gơ̆ hŏng ênoh Y-Sêgup anak êkei ñu mda hĭn, tui si klei Yêhôwa blŭ leh hŏng Y-Yôsuê anak êkei Y-Nun.
Y-Êli êkei ƀuôn Tisbê hlăm čar Galaat lač kơ Y-Ahap, “Tui si Yêhôwa Aê Diê Israel dôk hdĭp, ti anăp ñu kâo dôk dơ̆ng, amâo srăng mâo êa nguôm, kăn mâo hjan rei hlăm đa đa thŭn anei, knŏng tui si kâo blŭ.”
Leh anăn Yêhôwa blŭ kơ ñu,
“Đuĕ bĕ mơ̆ng anei, nao bĕ phă ngŏ, leh anăn đuĕ dăp ti êa hnoh Kêrit tĭng ngŏ êa krông Yurdan.
Ih srăng mnăm êa hnoh anăn, leh anăn kâo mtă leh brei ak čiêm ih tinăn.”
Snăn ñu nao leh anăn ngă tui si klei Yêhôwa blŭ. Ñu nao dôk ti êa hnoh Kêrit tĭng nah ngŏ êa krông Yurdan.
Ak ba kơ ñu kpŭng leh anăn čĭm êjai aguah, kpŭng leh anăn čĭm êjai tlam; leh anăn ñu mnăm êa hnoh.
Êdei ƀiă tinăn, êa hnoh khuôt hĕ, kyuadah amâo mâo êa hjan ôh hlăm čar.
Yêhôwa blŭ kơ ñu,
“Kgŭ nao bĕ kơ ƀuôn Sarepta hlăm čar Sidôn leh anăn dôk tinăn. Nĕ anei kâo mtă leh kơ sa čô mniê djiê ung čiêm ih tinăn.”
Snăn ñu kgŭ nao kơ ƀuôn Sarepta; leh anăn tơdah ñu truh ti ƀăng jang ƀuôn, nĕ anei mâo sa čô mniê djiê ung tinăn duah duñ djuh. Ñu iêu gơ̆ leh anăn lač, “Ba kơ kâo mâo ƀiă êa hlăm čeh, čiăng kơ kâo dưi mnăm.”
Êjai gơ̆ nao mă ba êa, ñu iêu gơ̆ leh anăn lač, “Djă ba kơ kâo sa klŏ kpŭng.”
Leh anăn gơ̆ lač, “Tui si Yêhôwa Aê Diê ih dôk hdĭp, kâo amâo mâo sa klŏ ôh, knŏng sa kpăt kpŭng ƀhĭ hlăm čeh, leh anăn êa boh ôliwơ ƀiă hlăm giêt. Ară anei kâo dôk duñ dua ƀĕ djuh čiăng kơ kâo dưi nao leh anăn mkra mnơ̆ng anăn kơ kâo leh anăn kơ anak êkei kâo, čiăng kơ hmei dưi ƀơ̆ng leh anăn djiê.”
Y-Êli lač kơ ñu, “Đăm huĭ ôh, nao ngă bĕ tui si ih lač leh; ƀiădah êlâo hĭn ngă kơ kâo sa klŏ ƀêñ điêt hŏng mnơ̆ng anăn leh anăn djă ba gơ̆ kơ kâo, leh anăn kơh mkra kơ ih pô leh anăn anak êkei ih.
Kyuadah snei klei Yêhôwa Aê Diê Israel lač, ‘Kpŭng ƀhĭ hlăm čeh amâo srăng jih ôh, leh anăn êa boh ôliwơ hlăm giêt amâo srăng kƀah ôh tơl hruê Yêhôwa srăng brei êa hjan ti lăn ala.’ ”
Ñu nao leh anăn ngă tui si klei Y-Êli lač. Ñu wăt Y-Êli leh anăn phung hlăm sang ñu ƀơ̆ng êjai lu hruê.
Kpŭng ƀhĭ hlăm čeh amâo jih ôh, leh anăn êa boh ôliwơ hlăm giêt amâo kƀah ôh, tui si klei Yêhôwa blŭ leh hŏng Y-Êli.
Leh klei anăn anak êkei mniê sang anăn ruă hĕ; leh anăn klei gơ̆ ruă jing kjham tơl gơ̆ amâo lŏ bi êwa ôh.
Mniê anăn lač kơ Y-Êli, “Ya klei ih mâo hŏng kâo, Ơ mnuih Aê Diê? Ih hriê leh kơ kâo čiăng bi hdơr kơ klei soh kâo, leh anăn bi mdjiê hĕ anak êkei kâo!”
Y-Êli lač kơ ñu, “Brei anak êkei ih kơ kâo.” Ñu mă gơ̆ mơ̆ng đah da mniê anăn, ba gă kơ adŭ dlông anôk ñu pĭt, leh anăn bi mđih gơ̆ ti jhưng pĭt ñu pô.
Leh anăn ñu iêu wah lač kơ Yêhôwa, “Ơ Yêhôwa Aê Diê kâo, djŏ mơ̆ ih ba klei knap mñai kơ mniê djiê ung anei êjai bi mdjiê hĕ anak êkei gơ̆, kâo dôk jưh leh mbĭt hŏng gơ̆ êjai bhiâo?”
Leh anăn tlâo bliư̆ ñu ap asei ñu ti dlông hđeh anăn, leh anăn iêu wah lač kơ Yêhôwa, “Ơ Yêhôwa, Aê Diê kâo, brei mngăt hđeh anei lŏ mŭt hlăm gơ̆.”
Yêhôwa hmư̆ asăp Y-Êli, leh anăn mngăt hđeh anăn lŏ wĭt hlăm gơ̆, leh anăn gơ̆ lŏ hdĭp.
Y-Êli mă hđeh anăn, trŭn ba gơ̆ mơ̆ng adŭ dlông hlăm sang, leh anăn jao gơ̆ kơ amĭ gơ̆. Leh anăn Y-Êli lač, “Dlăng bĕ, anak êkei ih dôk hdĭp.”
Leh anăn mniê anăn lač kơ Y-Êli, “Ară anei kâo thâo kơ ih jing sa čô mnuih Aê Diê, leh anăn klei Yêhôwa blŭ hlăm ƀăng êgei ih jing klei sĭt.”
Leh êgao lu hruê Yêhôwa blŭ kơ Y-Êli hlăm thŭn tal tlâo klei ư̆ pap prŏng, lač, “Nao bi êdah bĕ ih pô kơ Y-Ahap; leh anăn kâo srăng brei adiê hjan ti lăn ala.”
Snăn Y-Êli nao bi êdah gơ̆ pô kơ Y-Ahap. Klei ư̆ êpa jing kjham ti čar Samari.
Y-Ahap iêu Y-Apdia, khua kiă kriê sang. (Ƀiădah Y-Apdia huĭ mpŭ snăk kơ Yêhôwa;
leh anăn tơdah H'Jêsêbel bi mdjiê phung khua pô hưn êlâo Yêhôwa, Y-Apdia mă sa êtuh čô khua pô hưn êlâo leh anăn mdăp digơ̆ hlăm dua êpul êma pluh čô hlăm sa bĭt ƀăng čư̆, leh anăn čiêm digơ̆ hŏng kpŭng leh anăn êa).
Y-Ahap lač kơ Y-Apdia, “Nao tar ƀar čar anei kơ jih jang akŏ êa leh anăn kơ jih jang tlung. Năng ai drei dưi ƀuh rơ̆k leh anăn bi mtlaih klei hdĭp aseh leh anăn aseh dliê, leh anăn amâo bi luč ôh đa đa hlô mnơ̆ng.”
Snăn diñu bi mbha čar hdơ̆ng diñu čiăng găn tar ƀar. Y-Ahap nao hjăn ñu pô sa bĭt êlan, leh anăn Y-Apdia nao sa bĭt êlan mkăn hjăn ñu pô.
Êjai Y-Apdia êbat ktuê êlan, nĕ anei Y-Êli bi tuôm hŏng ñu. Y-Apdia thâo kral leh gơ̆, leh anăn buôn kŭp ƀô̆ ti lăn leh anăn lač, “Ih hĕ, Ơ khua kâo Y-Êli?”
Gơ̆ lŏ wĭt lač, “Kâo yơh, nao hưn bĕ kơ khua ih, ‘Nĕ tinei Y-Êli.’ ”
Leh anăn ñu lač, “Hlăm ya klei kâo ngă soh leh, tơl ih jao hĕ dĭng buăl ih hlăm kngan Y-Ahap brei bi mdjiê kâo?
Tui si Yêhôwa Aê Diê ih dôk hdĭp amâo mâo sa găp djuê mnuih amâodah sa boh ƀuôn ala mtao khua kâo amâo tuôm tiŏ ôh arăng nao duah ih; leh anăn tơdah arăng lač, ‘Ñu amâo tinei ôh,’ ñu brei ƀuôn ala mtao amâodah găp djuê anăn kat asei kơ klei diñu amâo ƀuh ih ôh.
Leh anăn ară anei ih lač, ‘Nao hưn bĕ kơ khua ih, “Nĕ tinei Y-Êli.” ’
Tơdah leh kâo đuĕ mơ̆ng ih, Mngăt Myang Yêhôwa srăng pŭ ba hĕ ih ti anôk kâo amâo thâo ôh; snăn tơdah kâo nao hưn kơ Y-Ahap leh anăn ñu amâo dưi ƀuh ih ôh, ñu srăng bi mdjiê kâo, wăt tơdah kâo dĭng buăl ih huĭ mpŭ kơ Yêhôwa dơ̆ng mơ̆ng kâo hlăk ai.
Amâo djŏ hĕ arăng amâo hưn kơ khua kâo klei kâo ngă leh tơdah H'Jêsêbel bi mdjiê phung khua pô hưn êlâo Yêhôwa, klei kâo mdăp leh sa êtuh čô khua pô hưn êlâo Yêhôwa hlăm dua êpul êma pluh čô hlăm ƀăng čư̆, leh anăn čiêm digơ̆ hŏng kpŭng leh anăn êa?
Leh anăn ară anei ih lač, ‘Nao hưn bĕ kơ khua ih, “Nĕ tinei Y-Êli.” ’ Leh anăn ñu srăng bi mdjiê kâo.”
Y-Êli lač, “Tui si Yêhôwa kơ phung kahan dôk hdĭp, ti anăp ñu kâo dôk dơ̆ng, sĭt nik kâo srăng bi êdah kâo pô kơ ñu hruê anei.”
Snăn Y-Apdia nao bi tuôm hŏng Y-Ahap leh anăn hưn kơ ñu. Leh anăn Y-Ahap nao bi tuôm hŏng Y-Êli.
Tơdah Y-Ahap ƀuh Y-Êli, ñu lač kơ Y-Êli, “Ih hĕ, pô bi rŭng phung Israel?”
Gơ̆ lŏ wĭt lač, “Kâo amâo tuôm bi rŭng phung Israel ôh; ƀiădah ih leh anăn sang ama ih bi rŭng leh, kyuadah diih lui hĕ leh klei Yêhôwa mtă leh anăn tui hlue phung yang Baal.
Snăn ară anei tiŏ nao bĕ arăng bi kƀĭn jih jang phung Israel kơ kâo ti čư̆ Karmel, leh anăn phung pă êtuh êma pluh čô khua pô hưn êlâo yang Baal, leh anăn pă êtuh čô khua pô hưn êlâo yang Asêra, phung huă ƀơ̆ng ti jhưng huă H'Jêsêbel.”
Snăn Y-Ahap tiŏ nao mnuih kơ jih jang phung ƀuôn sang Israel, leh anăn bi kƀĭn phung khua pô hưn êlâo ti čư̆ Karmel.
Y-Êli nao giăm kơ jih jang phung ƀuôn sang leh anăn lač, “Dŭm boh sui diih srăng mring nao hŏng dua nah êlan mdê? Tơdah Yêhôwa jing Aê Diê, tui hlue ñu bĕ. Ƀiădah tơdah yang Baal jing Aê Diê, snăn tui hlue ñu bĕ.” Phung ƀuôn sang amâo lŏ wĭt lač kơ ñu sa boh blŭ ôh.
Leh anăn Y-Êli lač kơ phung ƀuôn sang, “Kâo, knŏng hjăn kâo yơh, ăt dôk jing sa čô khua pô hưn êlâo kơ Yêhôwa. Ƀiădah khua pô hưn êlâo yang Baal mâo pă êtuh êma pluh čô.
Brei kơ hmei dua drei êmô knô; brei phung diñu ruah kơ diñu pô sa drei êmô knô, leh anăn khăt gơ̆ lu kdrêč, leh anăn dưm gơ̆ ti dlông djuh, ƀiădah đăm dưm pui tinăn ôh. Leh anăn kâo srăng mkra sa drei êmô knô mkăn leh anăn dưm gơ̆ ti dlông djuh, leh anăn amâo dưm pui tinăn ôh.
Brei diih iêu anăn yang diih, leh anăn kâo srăng iêu anăn Yêhôwa. Leh anăn yang pô lŏ wĭt lač hŏng pui, ñu yơh jing Aê Diê.” Leh anăn jih jang phung ƀuôn sang lŏ wĭt lač, “Klei blŭ anăn djŏ leh.”
Leh anăn Y-Êli lač kơ phung khua pô hưn êlâo yang Baal, “Ruah bĕ kơ diih pô sa drei êmô knô leh anăn mkra gơ̆ êlâo, kyuadah diih jing lu, leh anăn iêu anăn yang diih, ƀiădah đăm dưm pui tinăn ôh.”
Diñu mă êmô knô arăng brei kơ diñu, diñu mkra gơ̆, leh anăn iêu anăn yang Baal mơ̆ng aguah tơl yang hruê dơ̆ng, lač, “Ơ Baal, lŏ wĭt lač bĕ kơ hmei!” Ƀiădah amâo mâo asăp blŭ ôh, leh anăn amâo mâo pô lŏ wĭt lač ôh; leh anăn diñu kplŏng kdăt jŭm knưl diñu mkra leh.
Ti yang hruê dơ̆ng Y-Êli mưč kơ diñu, lač, “Ur kraih bĕ, kyuadah ñu jing sa čô yang; ñu dôk mĭn, amâodah ñu weh kơ sa anôk, amâodah ñu đuĕ hiu leh, amâodah năng ai ñu dôk pĭt, snăn bi êrâo ñu bĕ.”
Diñu ur kraih, leh anăn khăt riêk asei mlei diñu pô hŏng đao gưm leh anăn kju tui si klei bhiăn diñu, tơl êrah ƀlĕ lu.
Tơl yang hruê wih leh diñu ur kraih tơl truh mmông myơr mnơ̆ng ngă yang. Ƀiădah amâo mâo asăp blŭ ôh, amâo mâo pô lŏ wĭt lač ôh, amâo mâo pô hmư̆ ôh.
Leh anăn Y-Êli lač kơ jih jang phung ƀuôn sang, “Hriê bĕ giăm kâo.” Leh anăn jih jang phung ƀuôn sang nao giăm ñu. Leh anăn ñu lŏ mkra hĕ knưl Yêhôwa klưh leh.
Y-Êli mă pluh dua klŏ boh tâo, tui si ênoh phung găp djuê anak êkei Y-Yakôp, kơ ñu yơh Yêhôwa blŭ leh, lač, “Anăn ih srăng jing Y-Israel.”
Leh anăn hŏng boh tâo anăn ñu mdơ̆ng sa boh knưl hlăm anăn Yêhôwa. Leh anăn ñu ƀuôr mnuôr jŭm dar knưl, boh prŏng dưi dưm dua hnơ̆ng mjeh.
Ñu dăp djuh, khăt êmô knô anăn lu kdrêč leh anăn dưm gơ̆ ti dlông djuh. Leh anăn ñu lač, “Bi bŏ pă boh čeh hŏng êa, leh anăn tuh êa anăn ti mnơ̆ng myơr čuh leh anăn ti djuh.”
Ñu lač, “Brei diih lŏ tuh tal dua.” Leh anăn digơ̆ lŏ tuh tal dua. Ñu lač, “Brei diih lŏ tuh tal tlâo.” Leh anăn digơ̆ lŏ tuh tal tlâo.
Leh anăn êa đoh jŭm knưl, leh anăn msĕ mơh êa bi bŏ mnuôr.
Ti mmông myơr mnơ̆ng ngă yang, khua pô hưn êlâo Y-Êli nao giăm leh anăn lač, “Ơ Yêhôwa, Aê Diê Y-Abraham, Y-Isăk, leh anăn Y-Israel, brei arăng thâo hruê anei ih jing Aê Diê hlăm phung Israel, leh anăn kâo jing dĭng buăl ih, leh anăn kâo ngă leh jih klei anei tui si klei ih blŭ.
Lŏ wĭt lač kơ kâo bĕ, Ơ Yêhôwa, lŏ wĭt lač kơ kâo bĕ, čiăng kơ phung ƀuôn sang anei dưi thâo ih yơh, Ơ Yêhôwa, jing Aê Diê, leh anăn ih dơ̆ng lŏ bi wĭt ai tiê diñu.”
Hlăk anăn pui Yêhôwa trŭn leh anăn ƀơ̆ng mnơ̆ng myơr čuh, djuh, boh tâo, ƀruih lăn, leh anăn hrip hĕ êa hlăm mnuôr.
Tơdah jih jang phung ƀuôn sang ƀuh klei anăn, diñu buôn kŭp ƀô̆ diñu ti lăn leh anăn lač, “Yêhôwa, ñu yơh jing Aê Diê! Yêhôwa, ñu yơh jing Aê Diê!”
Y-Êli lač kơ diñu, “Mă bĕ phung khua pô hưn êlâo yang Baal; đăm brei sa čô hlăm phung diñu tlaih ôh.” Leh anăn diñu mă digơ̆. Y-Êli atăt digơ̆ trŭn kơ êa hnoh Kisôn leh anăn bi mdjiê digơ̆ tinăn.
Leh anăn Y-Êli lač kơ Y-Ahap, “Đĭ bĕ, huă ƀơ̆ng leh anăn mnăm bĕ, kyuadah mâo leh ênai êa hjan.”
Snăn Y-Ahap đĭ čiăng huă ƀơ̆ng leh anăn mnăm. Y-Êli đĭ kơ čŏng čư̆ Karmel. Ñu kkui sô̆ lăn, leh anăn kŭp ƀô̆ mta ñu plah wah kơŭt ñu.
Leh anăn ñu lač kơ dĭng buăl ñu, “Ară anei đĭ nao dlăng bĕ phă êa ksĭ.” Gơ̆ đĭ nao dlăng leh anăn lač, “Amâo mâo mnơ̆ng ôh.”
Ñu lač, “Lŏ nao bĕ kjuh bliư̆.” Ti tal kjuh gơ̆ lač, “Nĕ anei sa knam điêt msĕ si plă kngan mnuih đĭ mơ̆ng êa ksĭ.” Ñu lač, “Đĭ nao, lač bĕ kơ Y-Ahap, ‘Mkra êdeh aseh ih, trŭn nao bĕ, huĭdah hjan kơ̆ng hĕ ih.’ ”
Leh anăn ƀiă riă tinăn adiê mmăt jŭ hŏng knam, leh anăn angĭn thut, leh anăn hjan prŏng. Y-Ahap đĭ êdeh aseh leh anăn nao kơ buôn Jesrêel.
Kngan Yêhôwa dôk ti Y-Êli; ñu hyuă kơiêng ñu leh anăn êran ti anăp Y-Ahap truh ti ƀăng jang ƀuôn Jesrêel.
Y-Ahap hưn kơ H'Jêsêbel jih klei Y-Êli ngă leh, leh anăn klei ñu bi mdjiê leh jih jang phung khua pô hưn êlâo hŏng đao gưm.
H'Jêsêbel tiŏ nao sa čô pô hưn kơ Y-Êli, lač, “Msĕ snăn brei phung yang ngă kơ kâo leh anăn êbeh hĭn mơh, tơdah kâo amâo ngă kơ klei hdĭp ih msĕ si klei hdĭp sa čô hlăm phung digơ̆ anăn êlâo mmông anei mgi.”
Snăn Y-Êli huĭ, leh anăn kgŭ đuĕ čiăng bi mtlaih klei hdĭp ñu. Ñu truh ti ƀuôn Bêr-Sêba hlăm čar Yuđa, leh anăn lui dĭng buăl ñu tinăn.
Bi Y-Êli pô, ñu êbat sa hruê hlăm kdrăn tač leh anăn dôk gŭ ti gŭ sa ƀĕ ana kyâo; leh anăn ñu akâo čiăng djiê êjai lač, “Man leh, ară anei, Ơ Yêhôwa, mă bĕ klei hdĭp kâo; kyuadah kâo amâo jing jăk hĭn kơ phung aê kâo ôh.”
Ñu đih leh anăn pĭt ti gŭ ana kyâo anăn; leh anăn nĕ anei sa čô dĭng buăl jăk ruêh ñu leh anăn lač kơ ñu, “Kgŭ leh anăn ƀơ̆ng bĕ.”
Ñu dlăng leh anăn nĕ anei, mâo ti kŏ ñu đih sa klŏ ƀêñ ăm ksă leh ti dlông boh tâo hlơr leh anăn sa giêt êa. Ñu ƀơ̆ng leh anăn mnăm, leh anăn lŏ đih mơh.
Dĭng buăl jăk lŏ hriê tal dua, ruêh ñu, leh anăn lač, “Kgŭ leh anăn ƀơ̆ng bĕ, kyuadah klei hiu ăt dôk kbưi đei kơ ih.”
Ñu kgŭ ƀơ̆ng leh anăn mnăm, leh anăn hŏng klei ktang mơ̆ng mnơ̆ng ƀơ̆ng huă anăn ñu êbat pă pluh hruê leh anăn pă pluh mlam truh kơ Hôrep, čư̆ Aê Diê.
Tinăn ñu mŭt hlăm sa bĭt ƀăng čư̆ leh anăn đăm ti anăn. Leh anăn nĕ anei, Yêhôwa blŭ kơ ñu, leh anăn lač kơ ñu, “Ya ih dôk ngă tinei, Ơ Y-Êli?”
Ñu lač, “Kâo mâo leh klei hur har snăk kyua Yêhôwa Aê Diê kơ phung kahan; kyuadah phung ƀuôn sang Israel lui leh klei ih bi mguôp, bi klưh leh knưl ih, leh anăn bi mdjiê leh phung khua pô hưn êlâo ih hŏng đao gưm; leh anăn kâo, knŏng hjăn kâo, ăt dôk, leh anăn diñu duah bi luč klei hdĭp kâo.”
Yêhôwa lač, “Kbiă bĕ, leh anăn dôk dơ̆ng ti dlông čư̆ ti anăp Yêhôwa.” Leh anăn nĕ anei, Yêhôwa găn, leh anăn mâo sa angĭn prŏng leh anăn ktang bi kđang čư̆ leh anăn bi mčah đơ điêt boh tâo ti anăp Yêhôwa, ƀiădah Yêhôwa amâo dôk hlăm angĭn ôh. Êdei kơ angĭn, mâo klei yơ̆ng lăn ala, ƀiădah Yêhôwa amâo dôk hlăm klei yơ̆ng lăn ala ôh.
Êdei kơ klei yơ̆ng lăn ala mâo pui, ƀiădah Yêhôwa amâo dôk hlăm pui ôh. Êdei kơ pui mâo asăp êdu djơ djĕ.
Tơdah Y-Êli hmư̆ asăp anăn, ñu guôm ƀô̆ mta ñu hŏng ao jhung ñu, leh anăn kbiă dôk dơ̆ng ti mbah ƀăng čư̆. Leh anăn nĕ anei, mâo sa asăp blŭ kơ ñu leh anăn lač, “Ya ih dôk tinei, Ơ Y-Êli?”
Gơ̆ lač, “Kâo mâo leh klei hur har snăk kyua Yêhôwa Aê Diê kơ phung kahan; kyuadah phung ƀuôn sang Israel lui leh klei ih bi mguôp, bi klưh leh knưl ih, leh anăn bi mdjiê leh phung khua pô hưn êlâo ih hŏng đao gưm, leh anăn kâo, knŏng hjăn kâo ăt dôk, leh anăn diñu duah čiăng bi luč klei hdĭp kâo.”
Yêhôwa lač kơ ñu, “Nao wĭt bĕ ti êlan ih phă kdrăn tač ƀuôn Damas. Leh anăn tơdah ih truh, brei ih trôč êa ƀâo mngưi kơ Y-Hasael jing mtao čar Siri,
leh anăn brei ih trôč êa ƀâo mngưi kơ Y-Jêhu anak êkei Y-Nimsi brei jing mtao phung Israel; leh anăn brei ih trôč êa ƀâo mngưi kơ Y-Êlisê anak êkei Y-Saphat mơ̆ng ƀuôn Aƀel-Mêhôla jing khua pô hưn êlâo hrô anôk ih.
Hlei pô tlaih mơ̆ng đao gưm Y-Hasael, Y-Jêhu srăng bi mdjiê ñu; leh anăn hlei pô tlaih mơ̆ng đao gưm Y-Jêhu, Y-Êlisê srăng bi mdjiê ñu.
Ƀiădah kâo srăng lui kjuh êbâo čô hlăm čar Israel, jih jang phung amâo tuôm čuôn kơŭt ti anăp yang Baal, leh anăn jih ƀăng êgei amâo tuôm čŭm gơ̆ ôh.”
Snăn ñu đuĕ mơ̆ng anăn leh anăn ñu ƀuh Y-Êlisê anak êkei Y-Saphat, êjai gơ̆ dôk kai hma mbĭt hŏng pluh dua hlâo êmô, leh anăn gơ̆ dôk mbĭt hŏng êmô tal pluh dua. Y-Êli găn giăm gơ̆ leh anăn ñu hwiê ao jhung ñu ti gơ̆.
Y-Êlisê lui êmô, êran tui hlue Y-Êli, leh anăn lač, “Brei kâo čŭm ama leh anăn amĭ kâo, leh anăn kơh kâo srăng tui hlue ih.” Ñu lač kơ gơ̆, “Lŏ wĭt bĕ, kyuadah ya klei kâo ngă leh kơ ih?”
Gơ̆ wĭt mơ̆ng klei tui hlue ñu, mă sa hlâo êmô, koh bi mdjiê digơ̆, leh anăn tŭk kđeh digơ̆, yua giê knông êmô anăn kơ djuh, brei kđeh čĭm kơ phung ƀuôn sang, leh anăn phung anăn ƀơ̆ng. Leh anăn gơ̆ kgŭ đuĕ nao tui hlue Y-Êli leh anăn mă bruă kơ ñu.
Tơdah hruê Y-Đawit djiê dơ̆ng giăm leh, ñu mtă kơ Y-Salômôn anak êkei ñu, lač,
“Kâo giăm đuĕ nao êlan jih jang mnuih. Brei ih jing ktang leh anăn bi êdah ih pô jing sa čô mnuih khua,
leh anăn djă pioh klei Yêhôwa Aê Diê ih mtă, êbat hlăm êlan ñu, leh anăn djă pioh klei bhiăn kđi ñu, klei ñu mtrŭn, klei ñu phat kđi, leh anăn klei ñu hưn, tui si čih leh hlăm klei bhiăn Y-Môis, čiăng kơ ih dưi đĭ kyar hlăm jih klei ih ngă leh anăn ti anôk ih nao;
čiăng kơ Yêhôwa dưi bi sĭt klei ñu blŭ leh djŏ kơ kâo, lač, ‘Tơdah phung anak êkei ih răng kơ êlan diñu čiăng êbat ti anăp kâo hlăm klei sĭt suôr hŏng jih ai tiê leh anăn jih mngăt diñu, amâo srăng kƀah sa čô êkei ôh čuê anôk ih ti jhưng mtao phung Israel.’
Êbeh kơ anăn ih thâo msĕ mơh klei Y-Jôap anak êkei Y-Sêruia ngă leh kơ kâo, klei ñu ngă leh kơ dua čô khua kahan phung Israel, Y-Apner anak êkei Y-Ner leh anăn kơ Y-Amasa anak êkei Y-Jêther, phung ñu bi mdjiê leh, rŭ ênua êrah êjai êđăp ênang msĕ si êjai mâo klei bi blah, leh anăn dưm êrah amâo mâo soh ôh ti hdrăng kơiêng kâo hyuă leh anăn ti klĭt juă ti jơ̆ng kâo.
Snăn ngă tui si klei ih thâo mĭn, ƀiădah đăm brei ƀŭk kô̆ ñu trŭn kơ Ƀuôn Phung Djiê hŏng klei êđăp ênang ôh.
Ƀiădah ngă kơ phung anak êkei Y-Barsilai êkei Galaat hŏng klei jăk, leh anăn brei diñu jing hlăm phung ƀơ̆ng huă ti jhưng huă ih; kyuadah diñu ngă leh hŏng klei jăk msĕ snăn kơ kâo tơdah kâo đuĕ mơ̆ng Y-Apsalôm ayŏng ih.
Leh anăn mâo msĕ mơh mbĭt hŏng ih Y-Simei anak êkei Y-Gêra, êkei Benjamin mơ̆ng ƀuôn Bahurim, pô tăm pah kơ kâo hŏng klei ƀai hruê kâo đuĕ nao kơ ƀuôn Mahanaim. Ƀiădah tơdah ñu trŭn hriê bi tuôm hŏng kâo ti êa krông Yurdan, kâo kat asei kơ ñu hŏng Yêhôwa, lač, ‘Kâo amâo srăng bi mdjiê ih hŏng đao gưm ôh.’
Kyuanăn ară anei đăm yap ôh ñu amâo mâo klei soh, kyuadah ih jing sa čô mnuih thâo mĭn. Ih srăng thâo ya jing djŏ srăng ngă kơ ñu, leh anăn ih srăng mtrŭn ƀŭk ñu kơ Ƀuôn Phung Djiê hŏng êrah.”
Leh anăn Y-Đawit djiê nao dôk mbĭt hŏng phung aê ñu, leh anăn arăng dơr ñu hlăm ƀuôn Y-Đawit.
Ênuk Y-Đawit kiă kriê phung Israel mâo pă pluh thŭn; ñu kiă kriê ti ƀuôn Hêbron kjuh thŭn, leh anăn tlâo pluh tlâo thŭn ti ƀuôn Yêrusalem.
Snăn Y-Salômôn dôk gŭ ti jhưng mtao Y-Đawit ama ñu, leh anăn ƀuôn ala mtao ñu jing kjăp snăk.
Leh anăn Y-Adônija anak êkei H'Hagit nao kơ H'Batsêba amĭ Y-Salômôn. Leh anăn H'Batsêba lač kơ ñu, “Ih hriê hŏng klei êđăp ênang mơ̆?” Ñu lač, “Hŏng klei êđăp ênang mơh.”
Ñu lač, “Kâo mâo sa klei čiăng lač kơ ih.” Gơ̆ lač, “Hưn bĕ.”
Ñu lač, “Ih thâo kơ ƀuôn ala mtao jing dŏ kâo, leh anăn jih jang phung Israel mĭndah kâo srăng kiă kriê; ƀiădah ƀuôn ala mtao arăng bi wir leh jing hĕ dŏ adei kâo, kyuadah jing dŏ ñu mơ̆ng Yêhôwa.
Ară anei kâo mâo sa klei čiăng akâo kơ ih; đăm hngah kơ kâo ôh.” Gơ̆ lač kơ ñu, “Hưn bĕ.”
Leh anăn ñu lač, “Kâo akâo kơ ih, brei ih akâo kơ Mtao Salômôn — ñu amâo srăng hngah kơ ih ôh — brei kơ kâo H'Abisak mniê Sunamit jing mô̆ kâo.”
H'Batsêba lač, “Jăk leh, kâo srăng blŭ klei ih čiăng kơ mtao.”
Snăn H'Batsêba nao kơ Mtao Salômôn čiăng blŭ kơ ñu kyua klei Y-Adônija. Mtao kgŭ čiăng bi tuôm hŏng gơ̆, leh anăn kkui kkuh ti anăp gơ̆; leh anăn ñu dôk gŭ ti jhưng mtao ñu, leh anăn brei arăng ba mdhô̆ dôk kơ amĭ mtao. Leh anăn gơ̆ dôk gŭ tĭng hnuă ñu.
Leh anăn gơ̆ lač, “Kâo mâo sa klei điêt čiăng akâo kơ ih; đăm hngah kơ kâo ôh.” Mtao lač, “Akâo bĕ, Ơ amĭ, kyuadah kâo amâo srăng hngah kơ ih ôh.”
Gơ̆ lač, “Brei H'Abisak mniê Sunamit kơ Y-Adônija ayŏng ih jing mô̆ ñu.”
Mtao Salômôn lŏ wĭt lač kơ amĭ ñu, “Si ngă ih akâo brei H'Abisak mniê Sunamit jing mô̆ kơ Y-Adônija? Akâo bĕ msĕ mơh ƀuôn ala mtao kơ ñu; kyuadah ñu jing ayŏng kâo, leh anăn tĭng kơ ñu mâo khua ngă yang Y-Abiathar leh anăn Y-Jôap anak êkei Y-Sêruia.”
Leh anăn Mtao Salômôn kat asei hŏng anăn Yêhôwa, lač, “Brei Aê Diê ngă kơ kâo tui si ñu čiăng tơdah klei blŭ anei amâo bi luč ôh klei hdĭp Y-Adônija!
Kyuanăn ară anei tui si Yêhôwa dôk hdĭp, pô mjing kâo leh, leh anăn mdưm kâo ti jhưng mtao Y-Đawit ama kâo, leh anăn pô mjing leh kơ kâo sa boh sang tui si ñu ƀuăn leh, arăng srăng bi mdjiê Y-Adônija hruê anei.”
Snăn Mtao Salômôn tiŏ nao Y-Bênaya anak êkei Y-Jêhôida, leh anăn gơ̆ koh Y-Adônija leh anăn ñu djiê.
Mtao lač kơ khua ngă yang Y-Abiathar, “Nao bĕ kơ ƀuôn Anathôt anôk ih pô; kyuadah ih năng kơ klei djiê. Ƀiădah ară anei kâo amâo srăng bi mdjiê ih ôh, kyuadah ih kkung hip Khua Yang Yêhôwa ti anăp Y-Đawit ama kâo, leh anăn kyuadah ih tuôm mâo mbĭt jih jang klei knap mñai ama kâo.”
Snăn Y-Salômôn suôt hĕ Y-Abiathar mơ̆ng bruă khua ngă yang kơ Yêhôwa. Snăn bi sĭt klei Yêhôwa blŭ leh djŏ kơ sang Y-Êli ti ƀuôn Silô.
Tơdah klei mrâo mrang anăn truh kơ Y-Jôap — kyuadah Y-Jôap krơ̆ng Y-Adônija wăt tơdah ñu amâo krơ̆ng ôh Y-Apsalôm — Y-Jôap đuĕ kơ sang čhiăm Yêhôwa leh anăn djă ti ki knưl.
Tơdah arăng hưn kơ Mtao Salômôn, “Y-Jôap đuĕ leh kơ sang čhiăm Yêhôwa leh anăn, nĕ anei ñu dôk ti djiêu knưl,” Y-Salômôn tiŏ nao Y-Bênaya anak êkei Y-Jêhôida, lač, “Nao bĕ, koh bi mdjiê hĕ ñu.”
Snăn Y-Bênaya nao kơ sang čhiăm Yêhôwa leh anăn lač kơ ñu, “Mtao mtă, ‘Kbiă bĕ.’ ” Ƀiădah ñu lač, “Hơăi, kâo srăng djiê tinei.” Snăn Y-Bênaya lŏ hưn kơ mtao, lač, “Snei Y-Jôap lač leh anăn snei ñu lŏ wĭt lač kơ kâo.”
Mtao lŏ wĭt lač kơ gơ̆, “Ngă tui si klei ñu lač leh. Koh bi mdjiê ñu leh anăn dơr hĕ ñu; snăn ih srăng lăm hĕ mơ̆ng kâo leh anăn mơ̆ng sang ama kâo klei soh tuh êrah Y-Jôap tuh leh amâo mâo klei ôh.
Yêhôwa srăng bi wĭt klei ñu tuh êrah ti dlông boh kŏ ñu pô, kyuadah êjai ama kâo Y-Đawit amâo thâo ôh, ñu ngă leh anăn bi mdjiê hŏng đao gưm dua čô êkei kpă hĭn leh anăn jăk hĭn kơ ñu pô, Y-Apner anak êkei Y-Ner khua kahan phung Israel, leh anăn Y-Amasa anak êkei Y-Jêther khua kahan phung Yuđa.
Snăn êrah digơ̆ srăng lŏ wĭt ti dlông boh kŏ Y-Jôap leh anăn ti dlông boh kŏ phung anak čô ñu nanao hlŏng lar. Ƀiădah kơ Y-Đawit leh anăn kơ phung anak čô ñu, kơ sang ñu, leh anăn kơ jhưng mtao ñu srăng mâo klei êđăp ênang mơ̆ng Yêhôwa nanao hlŏng lar.”
Leh anăn Y-Bênaya anak êkei Y-Jêhôida đĭ nao leh anăn koh bi mdjiê hĕ ñu; leh anăn arăng dơr ñu hlăm sang ñu pô hlăm kdrăn tač.
Mtao mdưm Y-Bênaya anak êkei Y-Jêhôida jing khua kahan hrô Y-Jôap, leh anăn mtao mdưm Y-Sadôk khua ngă yang hrô Y-Abiathar.
Leh anăn mtao tiŏ nao arăng iêu Y-Simei leh anăn lač kơ ñu, “Brei ih ngă sang ih pô hlăm ƀuôn Yêrusalem, leh anăn dôk tinăn, leh anăn đăm kbiă mơ̆ng anăn nao kơ anôk mkăn ôh.
Kyuadah ti hruê ih srăng kbiă nao leh anăn găn êa hnoh Sêdrôn, brei ih thâo sĭt nik ih srăng djiê. Êrah ih srăng dôk ti dlông boh kŏ ih pô.”
Y-Simei lač kơ mtao, “Klei ih lač jing jăk; tui si klei khua kâo mtao lač leh, msĕ snăn yơh dĭng buăl ih srăng ngă.” Snăn Y-Simei dôk hlăm ƀuôn Yêrusalem lu hruê.
Ƀiădah mâo klei truh tloh tlâo thŭn, dua čô hlăm phung hlŭn Y-Simei êran đuĕ nao kơ Y-Akis anak êkei Y-Maka, mtao ƀuôn Gat. Tơdah arăng lač kơ Y-Simei, “Nĕ anei phung hlŭn ih dôk ti ƀuôn Gat,”
Y-Simei kgŭ, să ưn aseh dliê ñu, leh anăn nao kơ ƀuôn Gat kơ Y-Akis čiăng duah phung hlŭn ñu. Y-Simei nao leh anăn lŏ atăt wĭt phung hlŭn ñu mơ̆ng ƀuôn Gat.
Tơdah arăng hưn kơ Y-Salômôn klei Y-Simei kbiă leh mơ̆ng ƀuôn Yêrusalem nao kơ ƀuôn Gat leh anăn lŏ wĭt leh,
mtao tiŏ nao arăng iêu Y-Simei leh anăn lač kơ gơ̆, “Amâo djŏ hĕ kâo brei ih kat asei leh hĕ hŏng Yêhôwa, leh anăn mtă hŏng klei ktang kơ ih, lač, ‘Brei ih thâo sĭt nik ti hruê ih srăng kbiă leh anăn nao kơ anôk mkăn ih srăng djiê?’ Leh anăn ih lač leh kơ kâo, ‘Klei ih lač jing jăk. Kâo gưt yơh.’
Snăn si ngă ih amâo djă pioh klei ih kat asei hŏng Yêhôwa leh anăn klei kâo mtă leh kơ ih?”
Mtao lŏ lač kơ Y-Simei, “Ih thâo leh hlăm ai tiê ih pô jih klei jhat ih ngă leh kơ Y-Đawit ama kâo. Snăn Yêhôwa srăng bi wĭt klei jhat ih ngă ti dlông boh kŏ ih pô.
Ƀiădah Mtao Salômôn srăng mâo klei hơêč hmưi, leh anăn jhưng mtao Y-Đawit srăng bi kjăp ti anăp Yêhôwa hlŏng lar.”
Leh anăn mtao mtă kơ Y-Bênaya anak êkei Y-Jêhôida, leh anăn gơ̆ kbiă nao leh anăn koh bi mdjiê ñu, snăn ñu djiê. Snăn ƀuôn ala mtao jing kjăp hlăm kngan Y-Salômôn.
Y-Ben-Hadat mtao čar Siri bi kƀĭn jih jang phung kahan ñu mbĭt; mâo mbĭt hŏng ñu tlâo pluh dua čô mtao, lu drei aseh leh anăn êdeh aseh. Ñu đĭ nao leh anăn wang ƀuôn Samari leh anăn bi blah hŏng gơ̆.
Ñu tiŏ nao phung hưn kơ Y-Ahap mtao Israel hlăm ƀuôn, leh anăn lač kơ ñu, “Snei Y-Ben-Hadat lač:
‘Prăk leh anăn mah ih jing dŏ kâo; phung mô̆ leh anăn phung anak ih siam hĭn jing dŏ kâo mơh.’ ”
Mtao Israel lŏ wĭt lač, “Tui si ih lač, Ơ khua kâo mtao, kâo jing dŏ ih leh anăn jih jang mnơ̆ng kâo mâo.”
Phung hưn lŏ truh leh anăn lač, “Snei Y-Ben-Hadat lač: ‘Kâo tiŏ nao mnuih kơ ih leh anăn lač, “Jao bĕ kơ kâo prăk leh anăn mah ih, phung mô̆ leh anăn phung anak ih,”
ƀiădah mgi hlăm brô mmông anei kâo srăng tiŏ nao phung dĭng buăl kâo kơ ih. Diñu srăng duah hlăm sang ih leh anăn sang phung dĭng buăl ih, leh anăn mă ya mnơ̆ng diñu čiăng leh anăn mă ba dŏ anăn.’ ”
Snăn mtao Israel iêu jih jang phung khua mduôn hlăm čar leh anăn lač, “Ksiêm bĕ ară anei leh anăn dlăng si êkei anei duah ngă klei bi rŭng; kyuadah ñu tiŏ hriê arăng kơ kâo čiăng mă phung mô̆ leh anăn phung anak kâo, prăk leh anăn mah kâo, leh anăn kâo amâo hngah kơ ñu ôh.”
Jih jang phung khua mduôn leh anăn phung ƀuôn sang lač kơ ñu, “Đăm dôk hmư̆ amâodah tŭ klei ñu ôh.”
Snăn ñu lač kơ phung Y-Ben-Hadat tiŏ nao, “Hưn bĕ kơ khua kâo mtao, ‘Jih jang klei ih mtă leh kơ dĭng buăl ih tal êlâo kâo srăng ngă; ƀiădah klei anei kâo amâo dưi ngă ôh.’ ” Phung ñu tiŏ nao đuĕ nao leh anăn lŏ ba klei hưn kơ ñu.
Y-Ben-Hadat tiŏ nao mnuih kơ Y-Ahap leh anăn lač, “Brei phung yang ngă kơ kâo msĕ snăn leh anăn êbeh hĭn mơh tơdah ƀruih lăn ƀuôn Samari srăng djăp čiăng bi bŏ kpăt kngan jih jang phung ƀuôn sang tui hlue kâo.”
Leh anăn mtao Israel lŏ wĭt lač, “Hưn kơ ñu, ‘Đăm brei pô hơô ao msei bi mni kơ ñu pô ôh msĕ si pô toh hĕ ao anăn.’ ”
Tơdah Y-Ben-Hadat hmư̆ klei hưn anăn êjai ñu dôk mnăm mbĭt hŏng phung mtao hlăm sang trưng, ñu lač kơ phung kahan ñu, “Dôk bĕ ti anôk diih bi blah.” Leh anăn digơ̆ dôk ti anôk digơ̆ bi blah hŏng ƀuôn anăn.
Nĕ anei sa čô khua pô hưn êlâo hriê giăm Y-Ahap mtao Israel leh anăn lač, “Snei Yêhôwa lač, Ih ƀuh leh mơ̆ jih jang phung lu lĭn anei? Nĕ anei kâo srăng jao phung anei hlăm kngan ih hruê anei; leh anăn ih srăng thâo kơ kâo jing Yêhôwa.”
Y-Ahap lač, “Hŏng hlei pô ih srăng jao diñu?” Ñu lač, “Snei Yêhôwa lač, Hŏng phung dĭng buăl phung khua krĭng.” Leh anăn Y-Ahap lač, “Hlei pô srăng dơ̆ng bi blah?” Ñu lŏ wĭt lač, “Ih yơh.”
Snăn Y-Ahap rĭng phung dĭng buăl phung khua krĭng, leh anăn mâo dua êtuh tlâo pluh dua čô. Êdei kơ phung anăn ñu rĭng jih jang phung ƀuôn sang Israel, mâo kjuh êbâo čô.
Diñu kbiă nao ti yang hruê dơ̆ng êjai Y-Ben-Hadat dôk mnăm tơl kpiê ruă hlăm sang trưng, ñu leh anăn phung tlâo pluh dua čô mtao, phung đru ñu.
Phung dĭng buăl phung khua krĭng kbiă êlâo hĭn. Y-Ben-Hadat tiŏ nao phung ksiêm, leh anăn digơ̆ hưn kơ ñu, “Phung kahan kbiă hriê mơ̆ng ƀuôn Samari.”
Ñu lač, “Tơdah digơ̆ kbiă hriê kơ klei êđăp ênang, brei diih mă digơ̆ hdĭp; amâodah tơdah digơ̆ kbiă hriê kơ klei bi blah, brei diih mă digơ̆ hdĭp.”
Snăn phung anăn kbiă mơ̆ng ƀuôn, phung dĭng buăl phung khua krĭng leh anăn phung kahan tui hlue diñu.
Grăp čô bi mdjiê mnuih ñu tuôm. Phung Siri đuĕ, leh anăn phung Israel tiŏ diñu. Ƀiădah Y-Ben-Hadat mtao Siri đuĕ đĭ aseh mbĭt hŏng phung kahan đĭ aseh.
Leh anăn mtao Israel kbiă mă aseh leh anăn êdeh aseh, leh anăn bi mdjiê phung Siri lu snăk.
Leh anăn khua pô hưn êlâo hriê giăm mtao Israel leh anăn lač kơ ñu, “Hriê bi ktang bĕ ih pô leh anăn ksiêm bi nik ya ih srăng ngă, kyuadah ti yan mnga mtao Siri srăng hriê bi blah hŏng ih.”
Phung dĭng buăl mtao Siri lač kơ ñu, “Phung yang diñu jing yang kbuôn, kyuanăn diñu jing ktang hĭn kơ drei. Ƀiădah brei drei bi blah hŏng diñu hlăm anôk lăn dap, leh anăn sĭt nik drei srăng jing ktang hĭn kơ diñu.
Leh anăn ngă snei: Bi mlih bĕ phung mtao grăp čô mơ̆ng anôk digơ̆, leh anăn dưm phung khua kahan ti anôk diñu,
leh anăn brei ih rĭng sa phung kahan mdŭm hŏng phung kahan ih luč leh, aseh hrô aseh leh anăn êdeh aseh hrô êdeh aseh. Snăn drei srăng bi blah hŏng diñu hlăm anôk lăn dap, leh anăn sĭt nik drei srăng jing ktang hĭn kơ diñu.” Ñu hmư̆ asăp phung anăn leh anăn ngă msĕ snăn.
Hlăm yan mnga Y-Ben-Hadat rĭng kahan phung Siri, leh anăn đĭ nao kơ ƀuôn Aphek čiăng bi blah hŏng phung Israel.
Arăng rĭng leh phung ƀuôn sang Israel leh anăn arăng brei mnơ̆ng ƀơ̆ng huă kơ diñu, leh anăn diñu nao bi blah hŏng phung Siri. Phung ƀuôn sang Israel ngă kđông ti anăp diñu msĕ si dua phung bê ƀiă, ƀiădah phung Siri bi bŏ čar.
Mâo sa čô mnuih Aê Diê hriê leh anăn lač kơ mtao Israel, “Snei Yêhôwa lač, ‘Kyuadah phung Siri lač leh, “Yêhôwa jing sa čô yang kbuôn ƀiădah ñu amâo jing sa čô yang tlung ôh,” kyuanăn kâo srăng jao jih phung lu lĭn anei hlăm kngan ih, leh anăn ih srăng thâo kơ kâo jing Yêhôwa.’ ”
Dua phung ngă kđông bi anăp mbĭt êjai kjuh hruê. Hruê tal kjuh diñu bi blah; leh anăn phung ƀuôn sang Israel bi mdjiê phung Siri sa êtuh êbâo čô kahan êbat jơ̆ng hlăm sa hruê.
Phung adôk đuĕ mŭt hlăm ƀuôn Aphek; leh anăn mnư̆ klưh găm dua pluh kjuh êbâo čô kahan adôk anăn. Y-Ben-Hadat đuĕ msĕ mơh, leh anăn mŭt hlăm sa boh adŭ hlăm ƀuôn.
Phung dĭng buăl ñu lač kơ ñu, “Nĕ anei hmei hmư̆ leh phung mtao sang Israel jing phung mtao thâo pap. Brei hyuă klŭng ti kơiêng drei leh anăn hruôt klei bră ti boh kŏ drei, leh anăn kbiă nao kơ mtao Israel. Năng ai ñu srăng pioh klei hdĭp ih.”
Snăn diñu hyuă klŭng ti kơiêng diñu leh anăn hruôt klei bră ti boh kŏ diñu, nao kơ mtao Israel leh anăn lač, “Dĭng buăl ih Y-Ben-Hadat lač, ‘Kâo akâo kơ ih, lui kâo dôk hdĭp.’ ” Leh anăn gơ̆ lač, “Ñu ăt dôk hdĭp mơ̆? Ñu jing ayŏng adei kâo.”
Phung mnuih anăn kăp dlăng klei bi knăl, leh anăn diñu tŭ djăl mtam klei anăn leh anăn lač, “Ơ, ayŏng adei ih Y-Ben-Hadat.” Leh anăn gơ̆ lač, “Nao mă ba ñu bĕ.” Snăn Y-Ben-Hadat nao kơ gơ̆; leh anăn gơ̆ brei ñu đĭ êdeh aseh.
Y-Ben-Hadat lač kơ gơ̆, “Jih ƀuôn ama kâo mă leh mơ̆ng ama ih kâo srăng bi wĭt; leh anăn ih dưi mdơ̆ng sang čhĭ mnia kơ ih pô hlăm ƀuôn Damas, msĕ si ama kâo ngă leh hlăm ƀuôn Samari.” Y-Ahap wĭt lač, “Kâo srăng lui ih đuĕ nao tui si klei bi kuôl anei.” Snăn ñu ngă klei bi mguôp hŏng gơ̆, leh anăn brei gơ̆ đuĕ nao.
Sa čô hlăm phung anak êkei phung khua pô hưn êlâo lač kơ găp ñu tui si klei Yêhôwa mtă, “Kâo akâo kơ ih, čăm hĕ bĕ kâo.” Ƀiădah êkei anăn hngah čăm ñu.
Snăn ñu lač kơ gơ̆, “Kyuadah ih amâo gưt ôh asăp Yêhôwa, nĕ anei tơdah ih đuĕ leh mơ̆ng kâo, sa drei êmông gu srăng bi mdjiê ih.” Leh anăn tơdah gơ̆ đuĕ leh mơ̆ng ñu, sa drei êmông gu bi tuôm hŏng gơ̆ leh anăn bi mdjiê hĕ gơ̆.
Leh anăn ñu lŏ tuôm hŏng sa čô êkei mkăn leh anăn lač, “Kâo akâo kơ ih čăm hĕ bĕ kâo.” Êkei anăn čăm hĕ ñu leh anăn bi êka ñu.
Snăn khua pô hưn êlâo anăn đuĕ nao, dôk guôn mtao giăm êlan, mgưt jing sa čô mnuih mkăn êjai guôm hĕ ală ñu hŏng sa blah čhiăm.
Êjai mtao găn ñu ur kơ mtao leh anăn lač, “Dĭng buăl ih kbiă nao ti krah anôk arăng bi blah, leh anăn nĕ anei, sa čô kahan weh leh anăn atăt sa čô mnuih kơ kâo leh anăn lač, ‘Răng pioh êkei anei. Tơdah ñu đuĕ hĕ, klei hdĭp ih srăng hrô klei hdĭp ñu, amâodah ih srăng tla sa talăng prăk.’
Leh anăn êjai dĭng buăl ih mâo bruă tinei tinăn, êkei anăn đuĕ hĕ.” Mtao Israel lač kơ ñu, “Msĕ snăn jing klei phat kđi kơ ih. Ih pô čuăn leh klei anăn.”
Leh anăn ñu mă hĕ mtam čhiăm guôm ală ñu, leh anăn mtao Israel thâo kral ñu jing sa čô hlăm phung khua pô hưn êlâo.
Leh anăn ñu lač kơ mtao, “Snei Yêhôwa lač, ‘Kyuadah ih phưi hĕ mơ̆ng kngan ih mnuih kâo jao leh kơ klei bi rai, snăn klei hdĭp ih srăng hrô klei hdĭp ñu, leh anăn klei hdĭp phung ƀuôn sang ih hrô klei hdĭp phung ƀuôn sang ñu.’ ”
Leh anăn mtao Israel wĭt kơ sang ñu ăl leh anăn ênguôt, leh anăn ñu truh ti ƀuôn Samari.
Y-Nabôt êkei ƀuôn Jesrêel mâo sa đang boh kriăk ƀâo hlăm ƀuôn Jesrêel giăm sang mtao Y-Ahap mtao ƀuôn Samari.
Leh klei anăn Y-Ahap lač kơ Y-Nabôt, “Brei kơ kâo đang boh kriăk ƀâo ih, čiăng kâo dưi mâo gơ̆ mjing kơ war djam, kyuadah gơ̆ giăm sang kâo; leh anăn kâo srăng brei kơ ih sa đang boh kriăk ƀâo jăk hĭn hrô kơ anei, amâodah tơdah ih mĭn jăk, kâo srăng brei kơ ih ênoh gơ̆ hŏng prăk.”
Ƀiădah Y-Nabôt lač kơ Y-Ahap, “Yêhôwa ghă kâo brei kơ ih ngăn dưn mơ̆ng phung aê kâo.”
Y-Ahap mŭt hlăm sang ñu hŏng klei ăl leh anăn ênguôt, kyua klei Y-Nabôt êkei ƀuôn Jesrêel lač leh kơ ñu. Kyuadah gơ̆ lač, “Kâo amâo srăng brei kơ ih ôh ngăn dưn mơ̆ng phung aê kâo.” Ñu đih ti jhưng pĭt ñu, wir ƀô̆ ñu, leh anăn amâo ƀơ̆ng huă ôh.
Ƀiădah H'Jêsêbel mô̆ ñu hriê kơ ñu leh anăn lač kơ ñu, “Si ngă ai tiê ih ăl tơl ih amâo huă ƀơ̆ng ôh?”
Ñu lač kơ H'Jêsêbel, “Kyuadah kâo blŭ leh kơ Y-Nabôt êkei ƀuôn Jesrêel leh anăn lač kơ gơ̆, ‘Brei kơ kâo đang boh kriăk ƀâo ih bi mlih hŏng prăk, amâodah tơdah ih khăp, kâo srăng brei kơ ih sa đang boh kriăk ƀâo mkăn hrô kơ anăn;’ leh anăn gơ̆ lŏ wĭt lač, ‘Kâo amâo srăng brei kơ ih đang boh kriăk ƀâo kâo ôh.’ ”
H'Jêsêbel mô̆ ñu lač kơ ñu, “Amâo djŏ hĕ ară anei ih kiă kriê phung Israel? Kgŭ huă ƀơ̆ng bĕ, leh anăn brei ih mâo ai tiê mơak; kâo srăng brei kơ ih đang boh kriăk ƀâo Y-Nabôt êkei ƀuôn Jesrêel.”
Snăn ñu čih hră hŏng anăn Y-Ahap leh anăn kđăm hră anăn hŏng mnơ̆ng gơ̆ kđăm, leh anăn ñu mơĭt hră anăn kơ phung khua mduôn leh anăn kơ phung arăng mpŭ, phung dôk mbĭt hlăm ƀuôn Y-Nabôt.
Ñu čih hlăm hră anăn, “Mtă sa klei kăm ƀơ̆ng huă, leh anăn dưm Y-Nabôt ti sa anôk ti dlông phung ƀuôn sang;
leh anăn dưm dua čô êkei ƀai ti anăp ñu, leh anăn brei dua čô anăn kčŭt kơ ñu, lač, ‘Ih tăm pah leh kơ Aê Diê leh anăn kơ mtao.’ Leh anăn mă ñu kơ tač leh anăn bhĭr boh tâo bi mdjiê ñu.”
Phung mnuih hlăm ƀuôn ñu, phung khua mduôn leh anăn phung arăng mpŭ, phung dôk hlăm ƀuôn ñu, ngă msĕ si H'Jêsêbel mơĭt asăp blŭ kơ diñu. Tui si klei čih leh hlăm hră H'Jêsêbel mơĭt kơ digơ̆ anăn,
digơ̆ mtă sa klei kăm ƀơ̆ng huă leh anăn dưm Y-Nabôt ti anôk ti dlông phung ƀuôn sang.
Phung dua čô êkei ƀai hriê dôk gŭ ti anăp ñu; leh anăn phung êkei ƀai anăn kčŭt mčeh kơ Y-Nabôt ti anăp phung ƀuôn sang, lač, “Y-Nabôt tăm pah leh kơ Aê Diê leh anăn kơ mtao.” Snăn diñu mă gơ̆ kơ tač ƀuôn leh anăn bhĭr boh tâo bi mdjiê gơ̆.
Leh anăn diñu tiŏ arăng nao lač kơ H'Jêsêbel, “Arăng bhĭr leh Y-Nabôt hŏng boh tâo, leh anăn gơ̆ djiê leh.”
Tơdah H'Jêsêbel hmư̆ kơ arăng bhĭr leh Y-Nabôt hŏng boh tâo leh anăn gơ̆ djiê leh, H'Jêsêbel lač kơ Y-Ahap, “Kgŭ bĕ, mă bha đang boh kriăk ƀâo Y-Nabôt êkei ƀuôn Jesrêel, dŏ gơ̆ hngah brei kơ ih bi mlih hŏng prăk, kyuadah Y-Nabôt amâo dôk hdĭp ôh, ñu djiê leh.”
Tơdah Y-Ahap hmư̆ kơ Y-Nabôt djiê leh, Y-Ahap kgŭ trŭn nao kơ đang boh kriăk ƀâo Y-Nabôt êkei ƀuôn Jesrêel, čiăng mă bha đang anăn kơ ñu pô.
Leh anăn Yêhôwa blŭ kơ Y-Êli êkei ƀuôn Tisbê, lač,
“Kgŭ bĕ, trŭn nao bi tuôm hŏng Y-Ahap mtao Israel, pô dôk hlăm ƀuôn Samari. Nĕ anei, ñu dôk hlăm đang boh kriăk ƀâo Y-Nabôt, anôk ñu nao čiăng mă bha kơ ñu pô.
Brei ih lač kơ ñu, ‘Snei Yêhôwa lač, “Djŏ mơ̆ ih jing pô mdjiê mnuih leh anăn pô plah mă dŏ arăng?” ’ Leh anăn brei ih lŏ lač kơ ñu, ‘Snei Yêhôwa lač: “Ti anôk asâo hlia leh êrah Y-Nabôt, asâo srăng hlia êrah ih mơh.” ’ ”
Y-Ahap lač kơ Y-Êli, “Ih ƀuh leh kâo hĕ, Ơ pô roh kâo?” Ñu lŏ wĭt lač, “Kâo ƀuh leh ih, kyuadah ih čhĭ leh ih pô čiăng ngă klei jhat ti anăp ală Yêhôwa.
Nĕ anei, kâo srăng bi truh klei jhat kơ ih. Kâo srăng bi luč hĕ ih, leh anăn bi rai hĕ mơ̆ng sang Y-Ahap jih jang phung êkei, hlŭn amâodah êngiê, hlăm čar Israel;
leh anăn kâo srăng brei sang ih jing msĕ si sang Y-Jêrôbôam anak êkei Y-Nêbat, leh anăn msĕ si sang Y-Baêsa anak êkei Y-Ahija, kyuadah ih mčhur brei kâo ăl leh, leh anăn kyuadah ih bi msoh leh phung Israel.
Leh anăn Yêhôwa blŭ msĕ mơh djŏ kơ H'Jêsêbel, ‘Asâo srăng ƀơ̆ng H'Jêsêbel ti lam ƀuôn Jesrêel.’
Hlei pô hlăm sang Y-Ahap djiê hlăm ƀuôn, asâo srăng ƀơ̆ng ñu; leh anăn hlei pô hlăm sang ñu djiê hlăm hma, čĭm hlăm adiê srăng ƀơ̆ng ñu.”
Amâo tuôm mâo ôh sa čô msĕ si Y-Ahap čhĭ ñu pô čiăng ngă klei jhat ti anăp ală Yêhôwa, pô H'Jêsêbel mô̆ ñu mčhur leh.
Ñu ngă klei Yêhôwa bi êmut snăk hlăm klei ñu kkuh rup yang, msĕ si phung Amôrit ngă leh, phung anăn Yêhôwa suôt leh mơ̆ng anăp phung ƀuôn sang Israel.
Tơdah Y-Ahap hmư̆ leh klei blŭ anăn, ñu hiêk čhiăm ao ñu, hơô klŭng, leh anăn kăm ƀơ̆ng huă, đih hlăm klŭng, leh anăn dôk ênguôt.
Yêhôwa blŭ kơ Y-Êli êkei ƀuôn Tisbê, lač,
“Ih ƀuh mơ̆ klei Y-Ahap bi luă gŭ ñu pô leh ti anăp kâo? Kyuadah ñu bi luă gŭ ñu pô ti anăp kâo, kâo amâo srăng brei klei jhat truh hlăm ênuk ñu ôh; ƀiădah hlăm ênuk anak êkei ñu, kâo srăng bi truh klei jhat kơ sang ñu.”
Êjai tlâo thŭn phung Siri leh anăn phung Israel amâo mâo klei bi blah ôh.
Ƀiădah hlăm thŭn tal tlâo Y-Jôsaphat mtao Yuđa trŭn nao kơ mtao Israel.
Mtao Israel lač kơ phung dĭng buăl ñu, “Diih thâo mơ̆ kơ ƀuôn Ramôt-Galaat jing dŏ drei, leh anăn drei dôk ñăt leh anăn amâo lŏ mă gơ̆ mơ̆ng kngan mtao Siri ôh?”
Ñu lač kơ Y-Jôsaphat, “Ih čiăng nao mơ̆ mbĭt hŏng kâo bi blah ti ƀuôn Ramôt-Galaat?” Y-Jôsaphat lač kơ mtao Israel, “Kâo jing msĕ si ih, phung ƀuôn sang kâo jing msĕ si phung ƀuôn sang ih, aseh kâo jing msĕ si aseh ih.”
Y-Jôsaphat lač kơ mtao Israel, “Êlâo hĭn, êmuh bĕ kơ klei Yêhôwa blŭ.”
Leh anăn mtao Israel bi kƀĭn phung khua pô hưn êlâo mbĭt, mâo hlăm brô pă êtuh čô, leh anăn lač kơ digơ̆, “Kâo srăng nao bi blah hŏng ƀuôn Ramôt-Galaat amâodah kâo srăng lui?” Leh anăn digơ̆ lač, “Đĭ nao bĕ, kyuadah Khua Yang srăng jao ƀuôn anăn hlăm kngan mtao.”
Ƀiădah Y-Jôsaphat lač, “Amâo lŏ mâo hĕ tinei sa čô khua pô hưn êlâo mkăn kơ Yêhôwa, kơ ñu drei dưi êmuh?”
Mtao Israel lač kơ Y-Jôsaphat, “Ăt dôk sa čô êkei, hŏng pô anăn drei dưi êmuh kơ Yêhôwa, Y-Mika anak êkei Y-Imla; ƀiădah kâo bi êmut kơ ñu kyuadah ñu amâo tuôm hưn êlâo klei jăk djŏ kơ kâo ôh, ƀiădah knŏng klei jhat.” Y-Jôsaphat lač, “Đăm brei mtao blŭ snăn ôh.”
Mtao Israel iêu sa čô khua kahan leh anăn lač, “Atăt ba tinei djăl Y-Mika anak êkei Y-Imla.”
Mtao Israel leh anăn Y-Jôsaphat mtao Yuđa dôk gŭ ti jhưng mtao diñu, hơô ao mtao diñu ti anôk prah mdiê ti anôk mŭt ƀăng jang ƀuôn Samari. Leh anăn jih jang phung khua pô hưn êlâo dôk hưn êlâo ti anăp diñu.
Y-Sêdêkia anak êkei Y-Kênana ngă leh kơ ñu pô ki msei leh anăn lač, “Snei Yêhôwa lač, ‘Hŏng ki anei ih srăng klư̆ phung Siri tơl diñu rai.’ ”
Leh anăn jih jang phung khua pô hưn êlâo hưn êlâo msĕ snăn, leh anăn lač, “Đĭ nao bĕ kơ ƀuôn Ramôt-Galaat leh anăn dưi; Yêhôwa srăng jao ƀuôn anăn hlăm kngan mtao.”
Pô arăng tiŏ nao iêu Y-Mika lač kơ ñu, “Nĕ anei, klei phung khua pô hưn êlâo blŭ sa ai jing klei jăk kơ mtao. Brei klei ih blŭ srăng jing msĕ si klei blŭ sa čô hlăm phung diñu, leh anăn blŭ bĕ bi jăk.”
Ƀiădah Y-Mika lač, “Tui si Yêhôwa dôk hdĭp, ya klei Yêhôwa lač kơ kâo, klei anăn kâo srăng blŭ.”
Tơdah ñu truh leh kơ mtao, mtao lač kơ ñu, “Ơ Y-Mika, hmei srăng nao bi blah hŏng ƀuôn Ramôt-Galaat mơ̆, amâodah hmei srăng lui?” Gơ̆ lŏ wĭt lač kơ ñu, “Đĭ nao bĕ leh anăn dưi. Yêhôwa srăng jao ƀuôn hlăm kngan mtao.”
Ƀiădah mtao lač kơ gơ̆, “Dŭm bliư̆ kâo srăng mtă kơ ih čiăng kơ ih blŭ knŏng klei sĭt nik kơ kâo hlăm anăn Yêhôwa?”
Leh anăn Y-Mika wĭt lač, “Kâo ƀuh jih jang phung Israel bra đuĕ leh ti dlông čư̆ msĕ si phung biăp amâo mâo mgăt ôh; leh anăn Yêhôwa lač, ‘Phung anei amâo mâo khua ôh; brei grăp čô wĭt hŏng klei êđăp ênang kơ sang ñu pô.’ ”
Mtao Israel lač kơ Y-Jôsaphat, “Amâo djŏ hĕ kâo hưn kơ ih ñu amâo srăng hưn êlâo klei jăk kơ kâo ôh, ƀiădah knŏng klei jhat?”
Leh anăn Y-Mika lač, “Kyuanăn hmư̆ bĕ klei Yêhôwa blŭ: Kâo ƀuh Yêhôwa dôk gŭ ti jhưng mtao ñu, leh anăn jih jang phung kahan hlăm adiê dôk dơ̆ng ti djiêu ñu, tĭng hnuă leh anăn tĭng điâo ñu.
Leh anăn Yêhôwa lač, ‘Hlei pô srăng mplư Y-Ahap čiăng kơ ñu đĭ nao leh anăn êbuh djiê ti ƀuôn Ramôt-Galaat?’ Sa čô lač sa klei, leh anăn pô mkăn lač klei mkăn.
Leh anăn mâo sa čô yang truh leh anăn dôk dơ̆ng ti anăp Yêhôwa, lač, ‘Kâo srăng mplư ñu.’
Yêhôwa lač kơ ñu, ‘Si ih srăng ngă?’ Ñu lač, ‘Kâo srăng kbiă nao leh anăn jing yang luar hlăm ƀăng êgei jih jang phung khua pô hưn êlâo ñu.’ Yêhôwa lač kơ ñu, ‘Ih yơh srăng mplư ñu, leh anăn ih srăng dưi. Kbiă nao leh anăn ngă bĕ snăn.’
Snăn nĕ ară anei, Yêhôwa dưm leh sa čô yang luar hlăm ƀăng êgei jih jang phung khua pô hưn êlâo ih anei. Yêhôwa blŭ leh klei jhat djŏ kơ ih.”
Hlăk anăn Y-Sêdêkia anak êkei Y-Kênana hriê leh anăn čăm hĕ Y-Mika ti miêng leh anăn lač, “Si êlan Mngăt Myang Yêhôwa kbiă mơ̆ng kâo čiăng blŭ kơ ih?”
Y-Mika lač, “Nĕ anei ih srăng ƀuh ti hruê ih mŭt adŭ čiăng đuĕ dăp.”
Mtao Israel lač, “Mă hĕ Y-Mika leh anăn atăt ba ñu wĭt kơ Y-Amôn khua kiă kriê ƀuôn leh anăn kơ Y-Jôas anak êkei mtao,
leh anăn lač, ‘Snei mtao lač, “Krư̆ hĕ êkei anei hlăm war mnă, leh anăn čiêm ñu ƀiă hŏng kpŭng leh anăn êa knap mñai tơl kâo lŏ wĭt hŏng klei êđăp ênang.” ’ ”
Leh anăn Y-Mika lač, “Tơdah ih lŏ wĭt hŏng klei êđăp ênang, Yêhôwa amâo tuôm blŭ hŏng kâo ôh.” Leh anăn ñu lač, “Hmư̆ bĕ jih jang diih phung ƀuôn sang!”
Snăn mtao Israel leh anăn Y-Jôsaphat mtao Yuđa đĭ nao kơ ƀuôn Ramôt-Galaat.
Mtao Israel lač kơ Y-Jôsaphat, “Kâo srăng mgưt jing pô mkăn leh anăn nao kơ klei bi blah. Ƀiădah ih hơô bĕ ao jhung ih.” Leh anăn mtao Israel mgưt jing pô mkăn leh anăn nao kơ klei bi blah.
Mtao Siri mtă leh kơ phung tlâo pluh dua čô khua kahan êdeh aseh ñu, “Đăm diih bi blah hŏng phung điêt ôh, kăn hŏng phung prŏng rei, ƀiădah knŏng hŏng mtao Israel.”
Tơdah phung khua kahan êdeh aseh ƀuh Y-Jôsaphat, diñu lač, “Sĭt nik gơ̆ yơh jing mtao Israel.” Snăn diñu wir čiăng bi blah hŏng gơ̆, leh anăn Y-Jôsaphat ur kraih.
Tơdah phung khua kahan êdeh aseh ƀuh gơ̆ amâo jing mtao Israel, diñu wir wĭt hĕ, amâo lŏ tiŏ gơ̆ ôh.
Ƀiădah sa čô êkei ƀêč hna ñu leh anăn hna anăn lar hĕ djŏ ti mtao Israel, ƀrăm mŭt ti plah wah anôk kkaih ao msei hŏng kđuh guôm đah da. Kyuanăn mtao lač kơ pô gai êdeh aseh ñu, “Weh bĕ leh anăn bi kbiă kâo mơ̆ng anôk bi blah, kyuadah kâo êka leh.”
Klei bi blah jing ktang hĭn êjai hruê anăn. Arăng đru grang mtao hlăm êdeh aseh ƀô̆ phă hŏng phung Siri tơl tlam ñu djiê. Leh anăn êrah anôk êka đoh ti tria êdeh aseh.
Giăm yang hruê lĕ mâo sa asăp ur truh kơ phung kahan, “Brei grăp čô wĭt kơ ƀuôn ñu pô leh anăn grăp čô kơ čar ñu pô!”
Snăn mtao djiê leh anăn arăng ba ñu kơ ƀuôn Samari, leh anăn arăng dơr mtao hlăm ƀuôn Samari.
Arăng rao êdeh aseh ti êa ênao Samari, leh anăn asâo hlia êrah Y-Ahap (anôk phung mniê knhông mnei hlăm anăn), tui si klei Yêhôwa blŭ leh.
Bruă mkăn Y-Ahap ngă, jih klei ñu ngă leh, sang mla ñu mdơ̆ng leh, leh anăn jih jang boh ƀuôn ñu mdơ̆ng leh, amâo djŏ hĕ arăng čih leh hlăm Hdruôm Hră Klei Yăl Dliê kơ Phung Mtao Israel?
Snăn Y-Ahap djiê nao dôk mbĭt hŏng phung aê ñu; leh anăn Y-Ahasia anak êkei ñu kiă kriê čuê ñu.
Y-Jôsaphat anak êkei Y-Asa dơ̆ng kiă kriê čar Yuđa hlăm thŭn tal pă Y-Ahap mtao Israel.
Y-Jôsaphat mâo tlâo pluh êma thŭn tơdah ñu dơ̆ng kiă kriê, leh anăn ñu kiă kriê dua pluh êma thŭn hlăm ƀuôn Yêrusalem. Anăn amĭ ñu H'Asuba anak mniê Y-Silhi.
Ñu êbat hlăm êlan Y-Asa ama ñu. Ñu amâo weh mơ̆ng êlan anăn ôh êjai ngă ya jing kpă ti anăp ală Yêhôwa. Ƀiădah arăng amâo mă hĕ ôh anôk dlông, leh anăn phung ƀuôn sang ăt myơr mnơ̆ng ngă yang leh anăn čuh mnơ̆ng ƀâo mngưi ti anôk dlông.
Y-Jôsaphat msĕ mơh ngă klei êđăp ênang hŏng mtao Israel.
Bruă mkăn Y-Jôsaphat ngă, klei ktang ñu bi êdah leh, leh anăn klei ñu bi blah, amâo djŏ hĕ arăng čih leh hlăm Hdruôm Hră Klei Yăl Dliê kơ Phung Mtao Yuđa?
Leh anăn ñu bi luč hĕ mơ̆ng čar phung êkei kkuh mpŭ hŏng klei knhông ăt dôk mơ̆ng ênuk ama ñu Y-Asa.
Amâo mâo mtao ôh hlăm čar Êđôm; sa čô pô bi ala kiă kriê.
Y-Jôsaphat ngă kŭmpăn mơ̆ng Tarsis čiăng nao kơ čar Ôphir mă ba mah; ƀiădah diñu amâo jing nao ôh, kyuadah kŭmpăn mčah hĕ ti ƀuôn Êsiôn-Gêber.
Leh anăn Y-Ahasia anak êkei Y-Ahap lač kơ Y-Jôsaphat, “Brei phung dĭng buăl kâo nao mbĭt hŏng phung dĭng buăl ih hlăm kŭmpăn,” ƀiădah Y-Jôsaphat amâo tŭ ôh.
Y-Jôsaphat djiê nao dôk mbĭt hŏng phung aê ñu, leh anăn arăng dơr ñu mbĭt hŏng phung aê ñu hlăm ƀuôn Y-Đawit, aê ñu. Leh anăn Y-Jôram anak êkei ñu kiă kriê čuê ñu.
Y-Ahasia anak êkei Y-Ahap dơ̆ng kiă kriê phung Israel hlăm ƀuôn Samari hlăm thŭn tal pluh kjuh Y-Jôsaphat mtao Yuđa. Leh anăn ñu kiă kriê phung Israel dua thŭn.
Ñu ngă ya klei jing jhat ti anăp ală Yêhôwa, leh anăn êbat hlăm êlan ama ñu, leh anăn hlăm êlan amĭ ñu, leh anăn hlăm êlan Y-Jêrôbôam anak êkei Y-Nêbat, pô bi msoh phung Israel.
Ñu mă bruă kơ yang Baal leh anăn kkuh mpŭ kơ yang anăn, leh anăn mčhur Yêhôwa Aê Diê Israel ăl hlăm jih jang êlan ama ñu ngă leh.
Y-Salômôn ngă klei bi mguôp ung mô̆ hŏng Pharaôn mtao čar Êjip. Ñu mă anak mniê Pharaôn leh anăn atăt ba gơ̆ kơ ƀuôn Y-Đawit tơl ñu bi leh mdơ̆ng sang ñu pô leh anăn sang Yêhôwa leh anăn mnư̆ jŭm dar ƀuôn Yêrusalem.
Ƀiădah phung ƀuôn sang dôk ngă yang ti anôk dlông, kyuadah ka arăng mdơ̆ng sang ôh kơ anăn Yêhôwa.
Y-Salômôn khăp kơ Yêhôwa, êbat hlăm klei bhiăn Y-Đawit ama ñu; ƀiădah ñu ngă yang leh anăn čuh mnơ̆ng ƀâo mngưi ti anôk dlông.
Mtao nao ti ƀuôn Gabaôn čiăng ngă yang tinăn, kyuadah tinăn jing anôk dlông yuôm hĭn. Y-Salômôn khăng myơr ti dlông knưl anăn sa êbâo mnơ̆ng myơr čuh.
Ti ƀuôn Gabaôn Yêhôwa bi êdah ñu pô kơ Y-Salômôn hlăm klei êpei êjai mlam; leh anăn Aê Diê lač, “Akâo bĕ ya kâo srăng brei kơ ih.”
Y-Salômôn lač, “Ih bi êdah leh klei khăp prŏng leh anăn sĭt suôr kơ dĭng buăl ih Y-Đawit ama kâo, kyuadah ñu êbat ti anăp ih hŏng klei sĭt suôr, hŏng klei kpă ênô, leh anăn hŏng klei ênuah ai tiê ti anăp ih. Leh anăn ih djă pioh leh kơ ñu klei khăp prŏng anei leh anăn brei leh kơ ñu sa čô anak êkei dôk gŭ ti jhưng mtao ñu hruê anei.
Ară anei, Ơ Yêhôwa Aê Diê kâo, ih brei leh dĭng buăl ih jing mtao čuê Y-Đawit ama kâo, wăt tơdah kâo knŏng jing sa čô hđeh điêt; kâo amâo thâo ôh si srăng kbiă amâodah mŭt.
Leh anăn dĭng buăl ih dôk ti krah phung ƀuôn sang ih ruah leh, sa phung ƀuôn sang êngŭm, amâo dưi yap ôh kyua lu đei.
Snăn brei bĕ kơ dĭng buăl ih ai tiê thâo mĭn čiăng phat mkra kđi phung ƀuôn sang ih, čiăng kơ kâo dưi thâo ksiêm klei jăk hŏng klei jhat; kyuadah hlei pô dưi phat mkra kđi phung ƀuôn sang ih êngŭm anei?”
Klei Y-Salômôn akâo leh anei bi mơak kơ Yêhôwa.
Leh anăn Aê Diê lač kơ ñu, “Kyuadah ih akâo leh klei anei, leh anăn amâo akâo ôh kơ ih pô klei hdĭp sui amâodah klei mdrŏng, amâodah klei dưi bi mdjiê phung roh ih, ƀiădah akâo leh kơ ih pô klei thâo săng čiăng ksiêm ya jing djŏ,
nĕ ară anei kâo ngă tui si klei ih blŭ. Nĕ anei, kâo brei kơ ih ai tiê thâo mĭn leh anăn thâo ksiêm, tơl amâo mâo sa čô ôh msĕ si ih êlâo kơ ih, leh anăn amâo srăng mâo ôh sa čô msĕ si ih êdei kơ ih.
Kâo brei msĕ mơh kơ ih ya klei ih amâo tuôm akâo ôh, klei mdrŏng leh anăn klei arăng mpŭ, tơl amâo mâo sa čô mtao mkăn ôh srăng mđơr hŏng ih jih ênuk ih.
Leh anăn tơdah ih êbat hlăm êlan kâo, djă pioh klei bhiăn kâo leh anăn klei kâo mtă msĕ si ama ih Y-Đawit êbat leh, snăn kâo srăng lŏ bi kdung hruê ih.”
Y-Salômôn mdih pĭt, leh anăn nĕ anei klei anăn jing klei êpei. Leh anăn ñu nao kơ ƀuôn Yêrusalem leh anăn dôk dơ̆ng ti anăp hip klei bi mguôp Yêhôwa, leh anăn myơr mnơ̆ng myơr čuh leh anăn mnơ̆ng myơr kơ klei êđăp ênang, leh anăn ngă sa klei huă mnăm kơ jih jang phung dĭng buăl ñu.
Hlăk anăn mâo dua čô mniê knhông nao kơ mtao leh anăn dôk dơ̆ng ti anăp ñu.
Sa čô mniê lač, “Ơ khua kâo, mniê anei leh anăn kâo dôk hlăm sa boh sang; leh anăn kâo kkiêng kơ sa čô anak êjai ñu dôk hlăm sang.
Tlâo hruê êdei kơ kâo kkiêng, mniê anei kkiêng msĕ mơh; leh anăn hmei dôk hjăn hmei, amâo mâo sa čô mkăn ôh mbĭt hŏng hmei hlăm sang, knŏng hjăn hmei dua yơh.
Leh anăn anak mniê anei djiê hĕ êjai mlam kyuadah ñu ktư̆ hĕ gơ̆.
Leh anăn ñu kgŭ êjai krah mlam leh anăn mă hĕ anak êkei kâo mơ̆ng kâo êjai dĭng buăl mniê ih dôk pĭt, leh anăn mđih gơ̆ hlăm đah da ñu, leh anăn mđih anak êkei ñu djiê ti đah da kâo.
Tơdah kâo kgŭ aguah čiăng bi mam anak kâo, nĕ anei ñu djiê leh; ƀiădah tơdah kâo dlăng kơ gơ̆ bi nik ti aguah, nĕ anei gơ̆ amâo jing anak êkei kâo pô kkiêng ôh.”
Ƀiădah mniê mkăn lač, “Hơăi, anak hdĭp jing kâo dê, leh anăn anak djiê jing ih dê.” Pô tal êlâo lač, “Hơăi, anak djiê jing ih dê, leh anăn anak hdĭp jing kâo dê.” Msĕ snăn yơh diñu blŭ ti anăp mtao.
Leh anăn mtao lač, “Sa čô lač, ‘Anei anak kâo ăt dôk hdĭp, leh anăn anak ih djiê leh;’ leh anăn pô mkăn lač, ‘Hơăi, ƀiădah anak ih djiê leh, leh anăn anak kâo ăt dôk hdĭp.’ ”
Mtao lač, “Ba kơ kâo sa ƀĕ đao gưm.” Snăn arăng ba sa ƀĕ đao gưm kơ mtao.
Mtao lač, “Blah bi mbha anak ăt dôk hdĭp hlăm dua, leh anăn brei sa mkrah kơ pô anei leh anăn sa mkrah kơ pô mkăn.”
Hlăk anăn mniê pô mâo anak hdĭp lač kơ mtao kyuadah ai tiê ñu hơiêng kơ anak êkei ñu, “Ơ khua kâo, brei hĕ kơ ñu anak ăt dôk hdĭp anăn, leh anăn hơăi, đăm bi mdjiê gơ̆ ôh.” Ƀiădah mniê mkăn lač, “Gơ̆ amâo srăng jing anak kâo, kăn jing anak ih rei; blah bi mbha bĕ gơ̆.”
Snăn mtao lŏ wĭt lač, “Brei kơ pô êlâo anăn anak ăt dôk hdĭp anei, leh anăn hơăi, đăm bi mdjiê gơ̆ ôh; ñu yơh jing amĭ gơ̆.”
Jih jang phung Israel hmư̆ klei mtao phat kđi anăn, leh anăn diñu mâo klei mpŭ kơ mtao, kyuadah diñu ƀuh klei thâo mĭn Aê Diê dôk hlăm ñu, čiăng ngă klei kpă.
Mtao Salômôn jing mtao kơ jih jang phung Israel.
Anei phung khua prŏng ñu mâo: Y-Asaria anak êkei Y-Sadôk jing khua ngă yang,
Y-Êlihôrep leh anăn Y-Ahija phung anak êkei Y-Sisa jing phung khua čih hră, Y-Jêhôsaphat anak êkei Y-Ahilut jing pô kăp čih pioh klei truh,
Y-Bênaya anak êkei Y-Jêhôida jing khua kluôm kơ phung kahan, Y-Sadôk leh anăn Y-Abiathar jing phung khua ngă yang,
Y-Asaria anak êkei Y-Nathan jing khua kơ phung khua kahan, Y-Sabut anak êkei Y-Nathan jing khua kơiăng leh anăn mah jiăng mtao,
Y-Ahisar jing khua kiă sang mtao, leh anăn Y-Adôniram anak êkei Y-Apda jing khua kơ phung mă bruă jia.
Y-Salômôn mâo pluh dua čô khua kiă kriê jih jang phung Israel, phung bi mâo mnơ̆ng ƀơ̆ng huă kơ mtao leh anăn kơ sang ñu; grăp čô mkra pioh mnơ̆ng ƀơ̆ng huă kơ sa mlan hlăm thŭn.
Anei anăn diñu: Y-Ben-Hur mơ̆ng čar kngư Êphraim,
Y-Ben-Dêker mơ̆ng ƀuôn Makas, ƀuôn Salbim, ƀuôn Bet-Sêmes, leh anăn ƀuôn Êlon-Bet-Hanan,
Y-Ben-Hêset hlăm čar Arubôt (ƀuôn Sôkô leh anăn jih lăn ƀuôn Hêpher jing dŏ ñu),
Y-Ben-Abinadap hlăm jih čar Napat-Dor (ñu mâo H'Tapet anak mniê Y-Salômôn jing mô̆ ñu),
Y-Bana anak êkei Y-Ahilut hlăm ƀuôn Tanač, ƀuôn Mêgidô, leh anăn jih ƀuôn Bet-Sêan giăm ƀuôn Sarêthan ti gŭ ƀuôn Jesrêel, leh anăn mơ̆ng ƀuôn Bet-Sêan truh kơ ƀuôn Aƀel-Mêhôla truh tĭng nah dih ƀuôn Jokmêam,
Y-Ben-Gêber hlăm ƀuôn Ramôt-Galaat (ñu mâo jih boh ƀuôn Y-Jar anak êkei Y-Manasê hlăm čar Galaat, leh anăn ñu mâo čar Argôp hlăm čar Basan, năm pluh boh ƀuôn prŏng mâo mnư̆ leh anăn giê kal kông),
Y-Ahinadap anak êkei Y-Idô hlăm ƀuôn Mahanaim,
Y-Ahimas hlăm čar Naptali (ñu mă leh H'Basêmat anak mniê Y-Salômôn jing mô̆ ñu),
Y-Bana anak êkei Y-Husai hlăm čar Aser leh anăn ƀuôn Bêalôt,
Y-Jêhôsaphat anak êkei Y-Parua hlăm čar Isakar,
Y-Simei anak êkei Y-Êla hlăm čar Benjamin,
Y-Gêber anak êkei Y-Uri hlăm čar Galaat, čar Y-Sihôn mtao phung Amôrit leh anăn Y-Ôk mtao čar Basan. Mâo knŏng sa čô khua hlăm čar anei.
Phung Yuđa leh anăn phung Israel jing lu msĕ si čuah ti êa ksĭ. Diñu ƀơ̆ng huă mnăm leh anăn hơ̆k snăk.
Y-Salômôn kiă kriê jih jang ƀuôn ala mtao dơ̆ng mơ̆ng êa krông Ơprat truh kơ čar phung Philistin, leh anăn truh kơ knông lăn čar Êjip. Diñu tuh jia leh anăn mă bruă kơ Y-Salômôn jih hruê gơ̆ dôk hdĭp.
Y-Salômôn grăp hruê mâo mnơ̆ng pioh ƀơ̆ng huă tlâo pluh kôr kpŭng ƀhĭ leh anăn năm pluh kôr braih;
pluh drei êmô êmŏng, dua pluh drei êmô mơ̆ng kdrăn rơ̆k, sa êtuh drei biăp, êbeh kơ anăn lŏ mâo lu drei hlô rang, ktŏng, đruah, leh anăn mnŭ ada êmŏng.
Kyuadah ñu kiă kriê jih krĭng yŭ êa krông Ơprat dơ̆ng mơ̆ng ƀuôn Tipsa truh ti ƀuôn Gasa, jih jang phung mtao nah yŭ êa krông Ơprat. Leh anăn ñu mâo klei êđăp ênang tar ƀar jŭm dar ñu.
Phung Yuđa leh anăn phung Israel dôk hlăm klei hơĭt mơ̆ng ƀuôn Dan truh ti ƀuôn Bêr-Sêba, grăp čô ti gŭ ana boh kriăk ƀâo ñu leh anăn ti gŭ ana boh hra ñu, jih jang ênuk Y-Salômôn kiă kriê.
Y-Salômôn mâo msĕ mơh pă pluh êbâo hip rơ̆k kơ aseh pioh kơ êdeh ñu, leh anăn pluh dua êbâo phung kahan đĭ aseh.
Bi phung khua čar mkra pioh mnơ̆ng ƀơ̆ng huă kơ Mtao Salômôn leh anăn kơ jih jang phung hriê huă mbĭt hŏng Mtao Salômôn, grăp čô mkra pioh djŏ sa mlan ñu. Diñu amâo brei kƀah sa mnơ̆ng ôh.
Diñu ba msĕ mơh mdiê ôrgơ leh anăn adrăng kơ aseh leh anăn kơ aseh êran pral arăng đĭ kơ anôk arăng bi kčah leh, grăp čô tui si klei mtă.
Aê Diê brei kơ Y-Salômôn klei thâo mĭn leh anăn klei thâo săng amâo dưi mkă ôh, leh anăn klei knhâo lu msĕ čuah ti hang êa ksĭ,
tơl klei thâo mĭn Y-Salômôn êgao hĭn kơ klei thâo mĭn jih jang phung ƀuôn sang Čar Ngŏ leh anăn jih klei thâo mĭn čar Êjip.
Kyuadah ñu thâo mĭn hĭn kơ jih jang mnuih mkăn, thâo mĭn hĭn kơ Y-Êthan êkei Êsrahit leh anăn Y-Hêman, Y-Kalkôl, leh anăn Y-Darda phung anak êkei Y-Mahôl; leh anăn klei hing ang ñu arăng hmư̆ hlăm jih jang găp djuê jŭm dar.
Ñu blŭ leh msĕ mơh tlâo êbâo klei bi hriêng, leh anăn ñu mâo sa êbâo êma klei mmuñ.
Ñu blŭ klei djŏ kơ ana kyâo, mơ̆ng kyâo sêdar ti čar Liƀan truh kơ rơ̆k hisôp čăt ti mtih; ñu blŭ msĕ mơh klei djŏ kơ hlô dliê, kơ čĭm, kơ mnơ̆ng êbat ban, leh anăn kơ kan.
Arăng hriê mơ̆ng jih jang găp djuê mnuih čiăng hmư̆ klei thâo mĭn Y-Salômôn, mơ̆ng jih jang phung mtao ti lăn ala, phung hmư̆ leh kơ klei thâo mĭn ñu.
Y-Hiram mtao ƀuôn Tir tiŏ nao phung dĭng buăl ñu kơ Y-Salômôn tơdah ñu hmư̆ leh arăng trôč êa ƀâo mngưi kơ ñu brei jing mtao čuê ama ñu. Kyuadah Y-Hiram khăp nanao kơ Y-Đawit.
Y-Salômôn mơĭt asăp blŭ kơ Y-Hiram,
“Ih thâo kơ Y-Đawit ama kâo amâo dưi mdơ̆ng ôh sa boh sang kơ anăn Yêhôwa Aê Diê ñu, kyuadah klei ñu bi blah hŏng phung roh jŭm dar ñu, tơl Yêhôwa dưm leh phung roh anăn ti gŭ jơ̆ng ñu.
Ƀiădah ară anei Yêhôwa Aê Diê kâo brei leh kơ kâo klei mdei jŭm dar, amâo mâo pô bi kdơ̆ng ôh, kăn mâo klei jhat truh rei.
Snăn kâo čiăng ngă sa boh sang kơ anăn Yêhôwa Aê Diê kâo, tui si Yêhôwa blŭ leh kơ Y-Đawit ama kâo, ‘Anak êkei ih pô kâo srăng mdưm ti jhưng mtao ih čuê ih srăng mdơ̆ng sang kơ anăn kâo.’
Kyuanăn ară anei, mtă bĕ brei arăng druôm kyâo sêdar mơ̆ng čar Liƀan kơ kâo; leh anăn phung dĭng buăl kâo srăng bi mguôp hŏng phung dĭng buăl ih, leh anăn kâo srăng mưn phung dĭng buăl ih tui si ênoh ih bi kčah. Kyuadah ih thâo amâo mâo ôh sa čô hlăm phung hmei thâo druôm kyâo msĕ si phung Sidôn.”
Tơdah Y-Hiram hmư̆ klei Y-Salômôn blŭ, ñu mơak snăk, leh anăn lač, “Mpŭ mni kơ Yêhôwa hruê anei, pô brei leh kơ Y-Đawit sa čô anak êkei thâo mĭn kiă kriê phung ƀuôn sang êngŭm anei.”
Leh anăn Y-Hiram tiŏ arăng nao lač kơ Y-Salômôn, “Kâo hmư̆ leh klei blŭ ih mơĭt leh kơ kâo. Kâo răng čiăng ngă jih klei ih čiăng hlăm klei djŏ kơ kyâo sêdar leh anăn kyâo Čiprơ.
Phung dĭng buăl kâo srăng ba kyâo anăn mơ̆ng čar Liƀan truh ti êa ksĭ; leh anăn kâo srăng kă kyâo anăn mbĭt brei nao ti êa ksĭ kơ anôk ih ktrâo brei, leh anăn kâo srăng kleh digơ̆ tinăn, leh anăn ih srăng mă tŭ digơ̆. Leh anăn ih srăng ngă klei kâo čiăng êjai brei mnơ̆ng ƀơ̆ng huă kơ phung sang kâo.”
Snăn Y-Hiram mkra brei kơ Y-Salômôn jih jang kyâo sêdar leh anăn Čiprơ tui si ñu čiăng.
Hlăk anăn Y-Salômôn brei kơ Y-Hiram dua pluh êbâo kôr mdiê ƀlê jing mnơ̆ng ƀơ̆ng huă kơ phung sang gơ̆, leh anăn dua pluh kôr êa boh ôliwơ. Y-Salômôn brei mnơ̆ng anăn kơ Y-Hiram grăp thŭn.
Leh anăn Yêhôwa brei kơ Y-Salômôn klei thâo mĭn tui si ñu ƀuăn leh kơ gơ̆; leh anăn mâo klei êđăp ênang Y-Hiram hŏng Y-Salômôn; leh anăn diñu dua ngă klei bi mguôp.
Mtao Salômôn rĭng phung mă bruă mlan mơ̆ng jih jang phung Israel; leh anăn phung arăng rĭng mâo tlâo pluh êbâo čô êkei.
Leh anăn ñu tiŏ nao digơ̆ kơ čar Liƀan, pluh êbâo čô sa mlan. Sa mlan diñu dôk ti čar Liƀan, leh anăn dua mlan ti čar pô. Y-Adôniram jing khua bruă mlan anăn.
Msĕ mơh Y-Salômôn mâo kjuh pluh êbâo čô mnuih kkung dŏ ktrŏ leh anăn sa păn pluh êbâo čô krah boh tâo hlăm čar kngư,
êbeh kơ tlâo êbâo tlâo êtuh čô khua Y-Salômôn phung kiă kriê bruă, phung kiă kriê phung ƀuôn sang mă bruă anăn.
Tui si klei mtao mtă diñu kblang boh tâo prŏng yuôm, čiăng mdơ̆ng tur sang hŏng boh tâo krah leh.
Snăn phung mă bruă kơ Y-Salômôn leh anăn phung mă bruă kơ Y-Hiram leh anăn phung Gêbal druôm krah kyâo leh anăn boh tâo pioh mdơ̆ng sang.
Thŭn tal pă êtuh sa păn pluh leh phung ƀuôn sang Israel kbiă mơ̆ng čar Êjip, hlăm thŭn tal pă Y-Salômôn kiă kriê phung Israel, hlăm mlan Siwơ, jing mlan tal dua, ñu dơ̆ng mdơ̆ng sang Yêhôwa.
Sang Mtao Salômôn ngă kơ Yêhôwa mâo năm pluh heh dơ̆ng, dua pluh heh găn, leh anăn tlâo pluh heh ti dlông.
Adring ti anăp sang mâo dua pluh heh dlông, mtăp hŏng boh găn sang, leh anăn pluh heh ti anăp sang.
Ñu ngă kơ sang anăn ƀăng bhă điêt mâo griŏ kjăp.
Ñu ngă msĕ mơh lu kgăn jŭm dar sô̆ hŏng mtih sang, wăt mrang, leh anăn adŭ doh jăk ti lam. Leh anăn ñu ngă adŭ jŭm dar.
Tal gŭ hin mâo êma heh boh ƀai, tal ti krah mâo năm heh boh ƀai, leh anăn tal tlâo mâo kjuh heh boh ƀai; kyuadah jŭm dar ti êngao sang ñu ngă mnơ̆ng bi êbeh ti mtih čiăng kơ êda dưi dưh tinăn amâo mŭt hlăm mtih sang ôh.
Tơdah arăng ngă sang, arăng yua boh tâo krah leh ti anôk arăng kblang; snăn arăng amâo hmư̆ ênai kmŭt amâodah ênai jông, amâodah ênai mnơ̆ng hŏng msei ôh hlăm sang yang êjai arăng ngă ñu.
Ƀăng bhă mŭt tal gŭ jing ti djiêu nhuă sang, leh anăn arăng đĭ hŏng êñan kơ tal krah, leh anăn mơ̆ng tal krah truh kơ tal tlâo.
Snăn ñu ngă sang leh anăn bi leh gơ̆. Ñu ngă păng sang anăn hŏng msơ̆ng leh anăn mdhă kyâo sêdar.
Ñu ngă kgăn sô̆ hŏng jih sang, grăp tal mâo êma heh dlông, leh anăn đuôm ti sang hŏng kyâo sêdar.
Yêhôwa blŭ kơ Y-Salômôn,
“Bi kơ sang ih dôk ngă anei, tơdah ih srăng êbat hlăm klei bhiăn kâo, leh anăn gưt klei kâo mtrŭn, leh anăn djă pioh jih klei kâo mtă, êbat tui hlue digơ̆, snăn kâo srăng bi sĭt klei kâo blŭ hŏng ih, klei anăn kâo blŭ leh hŏng Y-Đawit ama ih.
Leh anăn kâo srăng dôk ti krah phung anak Israel, leh anăn amâo srăng lui ôh phung ƀuôn sang kâo Israel.”
Snăn Y-Salômôn ngă sang leh anăn bi leh gơ̆.
Ñu guôm mtih sang tĭng lam hŏng mdhă kyâo sêdar; dơ̆ng mơ̆ng atur ti gŭ truh kơ kdrung ti dlông ñu guôm digơ̆ tĭng lam hŏng kyâo; leh anăn ñu guôm atur sang ti gŭ hŏng mdhă kyâo čiprơ.
Ñu ngă dua pluh heh adŭ tĭng tluôn sang dơ̆ng mơ̆ng atur ti gŭ truh kơ kdrung ti dlông hŏng mdhă kyâo, leh anăn ñu ngă anôk anăn ti lam jing sa boh adŭ doh jăk pioh jing Adŭ Doh Jăk Hĭn.
Sang, si tô hmô adŭ ti anăp kơ adŭ doh jăk hlăm lam, mâo pă pluh heh dơ̆ng.
Ti kyâo sêdar hlăm lam sang arăng krah rup giêt êa leh anăn msĕ si mnga blang; jih jang hŏng kyâo sêdar sơăi, amâo ƀuh boh tâo ôh.
Adŭ doh jăk hlăm lam, ñu ngă hlăm anôk ti lam hĭn hlăm sang, čiăng dưm tinăn hip klei bi mguôp Yêhôwa.
Adŭ doh jăk hlăm lam mâo dua pluh heh dơ̆ng, dua pluh heh găn, leh anăn dua pluh heh ti dlông; leh anăn ñu luôm gơ̆ hŏng mah doh. Ñu ngă msĕ mơh sa boh knưl hŏng kyâo sêdar.
Y-Salômôn luôm ti lam sang hŏng mah doh, leh anăn ñu dăng klei săng đai mah ti anăp adŭ doh jăk ti lam, leh anăn luôm gơ̆ hŏng mah.
Ñu luôm jih kluôm boh sang hŏng mah tơl jih sang anăn bi leh. Msĕ mơh ñu luôm hŏng mah jih kluôm knưl hlăm adŭ doh jăk ti lam.
Ñu ngă hlăm adŭ doh jăk ti lam dua rup čêrubim ngă hŏng kyâo ôliwơ, mâo pluh heh ti dlông.
Êma heh boh prŏng sa pŏk siap čêrubim anăn, leh anăn êma heh boh prŏng sa pŏk siap mkăn; mâo pluh heh mơ̆ng sa êđŭk siap truh kơ êđŭk siap mkăn.
Čhêrubim tal dua mâo pluh heh msĕ mơh. Jih dua čêrubim anăn mđơr leh anăn mâo rup msĕ.
Boh dlông sa čêrubim mâo pluh heh, leh anăn čêrubim mkăn jing msĕ mơh.
Ñu dưm dua čêrubim anăn hlăm anôk ti lam hĭn sang anăn. Siap diñu mblang, snăn siap sa čô sô̆ hŏng mtih anei, leh anăn siap sa čô mkăn sô̆ hŏng mtih anăn. Siap mkăn diñu bi sô̆ mbĭt ti krah sang.
Leh anăn ñu luôm dua čêrubim anăn hŏng mah.
Ñu krah jih jang mtih sang jŭm dar mâo rup čêrubim, rup ana đung, leh anăn rup mnga blang hlăm adŭ ti lam leh anăn ti êngao.
Atur sang ti gŭ ñu luôm hŏng mah hlăm adŭ ti lam leh anăn ti êngao.
Ti anôk mŭt adŭ doh jăk hlăm lam, ñu ngă ƀăng bhă hŏng ana kyâo ôliwơ, mtuêh leh anăn gơ̆ng ƀăng bhă mâo êma ƀô̆.
Ñu guôm dua boh ƀăng bhă kyâo ôliwơ hŏng rup krah čêrubim, ana đung, leh anăn mnga blang. Ñu luôm digơ̆ hŏng mah, ñu luôm hŏng mah mơh rup dua čêrubim anăn leh anăn ana đung.
Msĕ mơh ñu ngă mta dhar gơ̆ng ƀăng bhă hŏng kyâo ôliwơ anôk mŭt adring,
leh anăn dua boh ƀăng bhă ngă hŏng kyâo čiprơ; sa boh ƀăng bhă mâo dua pŏk mdhă thâo kkut, leh anăn sa boh ƀăng bhă mkăn mâo dua pŏk mdhă thâo kkut.
Ti pŏk mdhă anăn ñu krah rup čêrubim, ana đung, leh anăn mnga blang; leh anăn ñu luôm digơ̆ hŏng mah knŏng ti anôk rup krah.
Ñu ngă wăl sang hlăm lam hŏng tlâo grông boh tâo krah leh anăn sa grông êda kyâo sêdar.
Thŭn tal pă, mlan Siwơ, arăng mdưm tur sang yang Yêhôwa.
Leh anăn thŭn tal pluh sa, mlan Bul, jing mlan tal sa păn, sang anăn leh hlăm jih kdrêč ñu, leh anăn tui si rup čih leh. Ñu dôk ngă sang anăn êjai kjuh thŭn.
Y-Salômôn ngă sang ñu pô êjai pluh tlâo thŭn, leh anăn bi leh jih sang ñu.
Ñu ngă Sang Kmrơ̆ng Liƀan, mâo sa êtuh heh dơ̆ng, êma pluh heh găn, leh anăn tlâo pluh heh ti dlông. Arăng ngă gơ̆ ti dlông tlâo grông kmeh kyâo sêdar, mâo êda kyâo sêdar ti dlông kmeh.
Arăng guôm hŏng kyâo sêdar ti dlông jih jang adŭ dôk ti dlông pă pluh êma ƀĕ kmeh, pluh êma ƀĕ grăp grông.
Mâo griŏ ƀăng bhă điêt hlăm tlâo grông, leh anăn ƀăng bhă điêt phă hŏng ƀăng bhă điêt hlăm tlâo tal.
Jih jang ƀăng bhă leh anăn ƀăng bhă điêt mâo griŏ mta dhar, leh anăn mâo ƀăng bhă điêt phă hŏng ƀăng bhă điêt hlăm tlâo tal.
Ñu ngă Adŭ Kmeh, mâo êma pluh heh dơ̆ng leh anăn tlâo pluh heh găn; mâo adring ti anăp mâo kmeh, leh anăn mâo čhiăm gang ti anăp diñu.
Leh anăn ñu ngă Adŭ Jhưng Mtao anôk ñu phat kđi, jing Adŭ Phat Kđi. Arăng ngă hŏng kyâo sêdar mơ̆ng atur ti gŭ truh ti čuôr găp.
Arăng ngă msĕ snăn mơh kơ sang ñu pô, anôk ñu dôk, hlăm wăl mkăn ti tluôn adŭ. Y-Salômôn ngă msĕ mơh sa boh sang msĕ si adŭ anăn pioh kơ anak mniê Pharaôn ñu mă leh jing mô̆ ñu.
Jih jang sang anăn arăng ngă hŏng boh tâo yuôm, krah tui si klei mkă leh, uă hŏng anuă, ti tluôn leh anăn ti anăp, dơ̆ng mơ̆ng tur truh ti boh tâo ti dlông hĭn, leh anăn mơ̆ng wăl sang Yêhôwa truh kơ wăl prŏng.
Arăng ngă tur hŏng boh tâo yuôm, boh tâo prŏng mâo sa păn amâodah pluh heh.
Ti dlông mâo boh tâo yuôm krah tui si klei mkă leh, leh anăn kyâo sêdar.
Wăl prŏng mâo tlâo grông boh tâo krah, leh anăn sa grông êda kyâo sêdar jŭm dar, mâo msĕ snăn hlăm lam wăl sang Yêhôwa, leh anăn ti adring sang.
Mtao Salômôn tiŏ nao arăng iêu Y-Hiram mơ̆ng ƀuôn Tir.
Ñu jing anak êkei sa čô mniê djiê ung găp djuê Naptali, leh anăn ama ñu jing sa čô êkei mơ̆ng ƀuôn Tir, sa čô mă bruă tia kông. Ñu bŏ hŏng klei thâo mĭn, klei thâo săng, leh anăn klei mbruă čiăng ngă jih bruă hŏng kông. Ñu hriê kơ Mtao Salômôn leh anăn ngă jih bruă gơ̆.
Ñu tuh dua ƀĕ kmeh kông, sa ƀĕ kmeh mâo pluh sa păn heh dlông, leh anăn pluh dua heh boh hgăl gơ̆. Kmeh anăn ƀăng êrŏng, leh anăn boh kpal kmeh anăn pă băn kđiêng. Kmeh tal dua msĕ snăn mơh.
Ñu tuh dua kŏ kmeh hŏng kông, čiăng dưm ti dlông êdŭk kmeh, boh dlông sa boh kŏ mâo êma heh, leh anăn boh dlông boh kŏ mkăn mâo êma heh mơh.
Ñu ngă dua pŏk driah mbĭt hŏng kwang klei săng đai pioh kơ kŏ kmeh ti dlông êdŭk kmeh; sa pŏk driah kơ sa boh kŏ kmeh, leh anăn sa pŏk kơ boh kŏ kmeh mkăn.
Msĕ mơh ñu ngă rup boh pomgranat hlăm dua grông jŭm dar ti dlông sa pŏk driah, čiăng guôm kŏ kmeh ti dlông êdŭk kmeh. Leh anăn ñu ngă msĕ snăn mơh kơ kŏ kmeh mkăn.
Kŏ kmeh ti dlông êdŭk kmeh hlăm adring arăng ngă rup mnga lili, mâo pă heh.
Dua boh kŏ kmeh dôk ti dlông dua ƀĕ kmeh, leh anăn msĕ mơh ti dlông grông boh pomgranat jŭm djiêu driah; mâo dua êtuh boh pomgranat hlăm dua grông jŭm dar. Leh anăn msĕ snăn mơh hŏng boh kŏ kmeh mkăn.
Ñu mdơ̆ng kmeh ti adring sang yang, ñu mdơ̆ng kmeh tĭng dhŭng leh anăn bi anăn gơ̆ Jakin. Leh anăn ñu mdơ̆ng kmeh tĭng dưr, leh anăn bi anăn gơ̆ Bôas.
Mâo ti dlông êdŭk kmeh anăn rup mnga lili. Msĕ snăn bruă ngă kmeh ruê̆ leh.
Leh anăn ñu tuh sa brŏng pioh mgơ̆ng êa. Brŏng anăn wĭl, boh prŏng mbah gơ̆ pluh heh, êma heh ti dlông, leh anăn boh hgăl ñu tlâo pluh heh.
Ti gŭ mbah gơ̆ mâo rup giêt êa kluôm tlâo pluh heh jŭm dar. Mâo dua grông rup giêt êa arăng tuh mbĭt hŏng brŏng êa anăn.
Arăng dưm gơ̆ ti dlông rup pluh dua drei êmô, tlâo drei wir phă dưr, tlâo drei wir phă yŭ, tlâo drei wir phă dhŭng, leh anăn tlâo drei wir phă ngŏ. Arăng dưm brŏng êa anăn ti dlông diñu, leh anăn kdrêč tluôn asei mlei diñu dôk tĭng lam.
Boh kpal gơ̆ mâo sa plă kngan; leh anăn mbah gơ̆ arăng ngă msĕ si mbah kčok msĕ si mnga lili. Gơ̆ dưi mgơ̆ng dua êbâo bat.
Ñu ngă msĕ mơh pluh boh hip mgơ̆ng êa hŏng kông. Grăp boh hip mâo pă heh dơ̆ng, pă heh găn, leh anăn tlâo heh ti dlông.
Msĕ snei arăng ngă hip anăn: diñu mâo mdhă, leh anăn mdhă anăn bi đuôm hŏng griŏ,
leh anăn ti mdhă arăng bi đuôm hŏng griŏ anăn mâo rup êmông gu, êmô, leh anăn čêrubim. Ti griŏ nah dlông wăt nah gŭ rup êmông gu leh anăn êmô mâo kwang bi kiêng.
Leh anăn grăp boh hip mâo pă boh pông hŏng kông, leh anăn đê ngă hŏng kông mơh. Leh anăn ti pă bĭt kiêng hip anăn mâo jơ̆ng dŏ mgơ̆ng êa. Jơ̆ng anăn arăng tuh mbĭt hŏng kwang ti djiêu grăp ƀĕ jơ̆ng.
Mbah ñu ti kŏ mâo sa heh ti dlông, mbah ñu wĭl, mâo sa heh mkrah êlam. Arăng kač rup ti mbah ñu, mdhă ñu mta dhar, amâo wĭl ôh.
Pă boh pông dôk ti gŭ mdhă, đê pông anăn jing sa đrông hŏng hip; leh anăn boh prŏng sa boh pông mâo sa heh mkrah.
Arăng ngă pông anăn msĕ si pông êdeh aseh. Đê diñu, kwang diñu, giê kal diñu, leh anăn klŏ bi đuôm hŏng đê arăng tuh sơăi.
Mâo pă ƀĕ jơ̆ng ti pă bĭt kiêng grăp hip, jơ̆ng jing sa đrông hŏng hip.
Ti dlông hip mâo sa dŏ kmăn sa mkrah heh ti dlông; leh anăn ti dlông hip dŏ krơ̆ng leh anăn mdhă jing sa đrông mbĭt.
Ti ƀô̆ dŏ krơ̆ng leh anăn ti mdhă ñu kač rup čêrubim, êmông gu, leh anăn ana đung tui si mâo anôk, mbĭt hŏng kwang jŭm dar.
Msĕ snăn ñu ngă pluh boh hip anăn; jih jang mnơ̆ng anăn ñu tuh msĕ sơăi, klei mkă leh anăn ƀô̆ rup jing msĕ.
Ñu ngă pluh boh dŏ mgơ̆ng êa hŏng kông, grăp dŏ mgơ̆ng êa anăn dưi mgơ̆ng pă pluh bat. Grăp dŏ mgơ̆ng êa anăn mâo pă heh, leh anăn mâo sa dŏ mgơ̆ng êa kơ grăp pluh boh hip.
Ñu mdơ̆ng hip, êma boh tĭng nah dhŭng sang, leh anăn êma boh tĭng nah dưr sang; leh anăn ñu mdơ̆ng brŏng êa ti kiêng sang dhŭng ngŏ.
Y-Hiram ngă msĕ mơh čeh dưm hbâo, kdroh, leh anăn hmăm. Snăn Y-Hiram bi leh jih bruă ñu ngă kơ Mtao Salômôn kơ sang Yêhôwa:
dua ƀĕ kmeh, dua boh kŏ dôk ti dlông dua ƀĕ kmeh, leh anăn dua pŏk driah čiăng guôm dua boh kŏ ti dlông kmeh anăn;
leh anăn pă êtuh boh pomgranat kơ dua pŏk driah, dua grông boh pomgranat kơ grăp pŏk driah, čiăng guôm dua boh kŏ dôk ti dlông kmeh anăn;
pluh boh hip, leh anăn pluh boh dŏ mgơ̆ng êa ti pluh boh hip anăn;
leh anăn sa boh brŏng mgơ̆ng êa, leh anăn pluh dua drei êmô ti gŭ brŏng anăn.
Čeh dưm hbâo, kdroh, leh anăn hmăm, jih jang dŏ anei hlăm sang Yêhôwa Y-Hiram ngă leh kơ Mtao Salômôn hŏng kông mgoh mngač.
Hlăm anôk lăn dap êa krông Yurdan mtao tuh dŏ anăn, hlăm lăn lŭ plah wah ƀuôn Sukôt hŏng ƀuôn Sarêthan.
Y-Salômôn amâo mkă ôh boh ktrŏ jih dŏ anăn, kyuadah lu đei. Arăng amâo thâo ôh dŭm boh ktrŏ kông.
Snăn Y-Salômôn ngă leh jih jang dŏ yua hlăm sang Yêhôwa: knưl mah, jhưng mah anôk dưm kpŭng myơr kơ Aê Diê,
jơ̆ng diăn mah doh, êma ƀĕ tĭng nhuă leh anăn êma ƀĕ tĭng điâo, ti anăp adŭ doh jăk ti lam; mnga, pui kđen, leh anăn dŏ kđip anghar pui ngă hŏng mah;
kčok, dŏ bi mdjiê pui diăn, hmăm, jam dưm mnơ̆ng ƀâo mngưi, hlao anôk kuč pui ngă hŏng mah doh; leh anăn kliăng bi đuôm ƀăng bhă ngă hŏng mah pioh kơ ƀăng bhă anôk ti lam hĭn hlăm sang, adŭ doh jăk hĭn, leh anăn pioh kơ ƀăng bhă adring sang yang.
Msĕ snăn ruê̆ leh jih jang bruă Mtao Salômôn ngă kơ sang Yêhôwa. Leh anăn Y-Salômôn ba dưm hlăm sang dŏ Y-Đawit ama ñu myơr leh, prăk, mah, leh anăn čhiên mngan, leh anăn dưm dŏ anăn hlăm adŭ pioh ngăn hlăm sang Yêhôwa.
Leh anăn Y-Salômôn bi kƀĭn phung khua mduôn Israel leh anăn jih jang phung khua phung găp djuê, phung khua kơ sang ama phung ƀuôn sang Israel ti anăp Mtao Salômôn hlăm ƀuôn Yêrusalem, čiăng kkung hip klei bi mguôp Yêhôwa mơ̆ng ƀuôn Y-Đawit, jing ƀuôn Siôn.
Jih jang phung êkei Israel bi kƀĭn kơ Mtao Salômôn ti hruê knăm hlăm mlan Êthanim, jing mlan tal kjuh.
Jih jang phung khua mduôn Israel truh, leh anăn phung khua ngă yang kkung hip.
Diñu kkung ba hip Yêhôwa, sang čhiăm klei bi kƀĭn, leh anăn jih jang čhiên mngan doh jăk dôk hlăm sang čhiăm; phung khua ngă yang leh anăn phung Lêwi djă ba dŏ anăn.
Mtao Salômôn leh anăn jih jang phung Israel bi kƀĭn leh ti anăp ñu dôk dơ̆ng mbĭt hŏng ñu ti anăp hip, ngă yang hŏng lu drei biăp leh anăn êmô tơl diñu amâo dưi tĭng amâodah yap ôh.
Leh anăn phung khua ngă yang kkung hip klei bi mguôp Yêhôwa kơ anôk gơ̆ hlăm adŭ doh jăk ti lam sang hlăm Adŭ Doh Jăk Hĭn ti gŭ siap phung čêrubim.
Kyuadah phung čêrubim mblang siap diñu ti dlông anôk hip, snăn phung čêrubim jing mnơ̆ng guôm ti dlông hip leh anăn giê kkung gơ̆.
Giê kkung anăn dlông snăk tơl arăng dưi ƀuh êdŭk diñu dơ̆ng mơ̆ng adŭ doh jăk ti anăp adŭ doh jăk hlăm lam; ƀiădah arăng amâo dưi ƀuh ôh mơ̆ng tač. Diñu dôk tinăn hlŏng kơ hruê anei.
Amâo mâo sa mnơ̆ng hlăm hip knŏng dua pŏk mdhă boh tâo Y-Môis dưm tinăn ti čư̆ Hôrep, anôk Yêhôwa ngă leh klei bi mguôp hŏng phung ƀuôn sang Israel, hlăk diñu kbiă mơ̆ng čar Êjip.
Êjai phung khua ngă yang kbiă mơ̆ng adŭ doh jăk, mâo knam bi bŏ sang Yêhôwa.
Snăn phung khua ngă yang amâo dưi dôk dơ̆ng ôh čiăng mă bruă kyua knam anăn; kyuadah klei guh kơang Yêhôwa bi bŏ sang Yêhôwa.
Hlăk anăn Y-Salômôn lač, “Yêhôwa dưm leh yang hruê hlăm adiê, ƀiădah lač leh ñu srăng dôk hlăm klei mmăt kpal.
Kâo mdơ̆ng leh kơ ih sa boh sang arăng mpŭ, sa bĭt anôk pioh kơ ih dôk hlŏng lar.”
Leh anăn mtao wir ƀô̆ ñu leh anăn hơêč hmưi kơ jih jang phung Israel bi kƀĭn, êjai jih jang phung Israel bi kƀĭn dôk dơ̆ng.
Leh anăn ñu lač, “Mpŭ mni kơ Yêhôwa, Aê Diê phung Israel, pô bi sĭt leh hŏng kngan ñu ya klei ƀăng êgei ñu ƀuăn leh kơ Y-Đawit ama kâo, lač,
‘Dơ̆ng mơ̆ng hruê kâo atăt bi kbiă phung ƀuôn sang kâo Israel mơ̆ng čar Êjip, kâo amâo tuôm ruah ôh sa boh ƀuôn hlăm jih jang găp djuê Israel čiăng mdơ̆ng sa boh sang čiăng kơ Anăn kâo dưi dôk tinăn; ƀiădah kâo ruah leh Y-Đawit brei ñu jing khua kiă kriê phung ƀuôn sang kâo Israel.’
Mâo leh hlăm ai tiê ama kâo Y-Đawit čiăng mdơ̆ng sa boh sang kơ Anăn Yêhôwa, Aê Diê Israel.
Ƀiădah Yêhôwa lač kơ Y-Đawit ama kâo, ‘Kyuadah hlăm ai tiê ih mâo leh klei čiăng mdơ̆ng sa boh sang kơ Anăn kâo, ih ngă jăk leh mâo klei čiăng msĕ snăn hlăm ai tiê ih;
ƀiădah ih amâo srăng mdơ̆ng sang ôh, ƀiădah anak êkei ih, pô arăng srăng kkiêng kơ ih, srăng mdơ̆ng sang kơ Anăn kâo.’
Ară anei Yêhôwa bi sĭt leh klei ñu ƀuăn; kyuadah kâo kgŭ leh čuê anôk Y-Đawit ama kâo, leh anăn dôk gŭ ti jhưng mtao Israel, tui si Yêhôwa ƀuăn leh, leh anăn kâo mdơ̆ng leh sang kơ Anăn Yêhôwa, Aê Diê phung Israel.
Leh anăn tinăn kâo mkra leh sa anôk pioh hip, hlăm hip anăn mâo klei bi mguôp Yêhôwa ngă leh hŏng phung aê drei, hlăk ñu atăt bi kbiă digơ̆ mơ̆ng čar Êjip.”
Leh anăn Y-Salômôn dôk dơ̆ng ti anăp knưl Yêhôwa ti anăp jih jang phung Israel bi kƀĭn. Ñu yơr kngan ñu phă adiê,
leh anăn lač, “Ơ Yêhôwa, Aê Diê phung Israel! Amâo mâo ôh Aê Diê mkăn msĕ si ih hlăm adiê ti dlông amâodah ti lăn ala ti gŭ, djă pioh klei bi mguôp leh anăn bi êdah klei khăp sĭt suôr kơ phung dĭng buăl ih, phung êbat ti anăp ih hŏng jih ai tiê diñu;
pô djă pioh leh hŏng dĭng buăl ih Y-Đawit ama kâo klei ih hưn leh kơ ñu. Sĭt nik ih blŭ leh hŏng ƀăng êgei ih, leh anăn hŏng kngan ih, ih bi sĭt leh klei anăn hruê anei.
Snăn ară anei, Ơ Yêhôwa, Aê Diê phung Israel, djă pioh bĕ klei ih ƀuăn leh kơ dĭng buăl ih Y-Đawit ama kâo, klei ih ƀuăn leh kơ ñu, lač, ‘Ti anăp kâo ih amâo srăng kƀah ôh sa čô mnuih dôk gŭ ti jhưng mtao Israel, knŏng tơdah phung anak êkei ih răng kơ êlan diñu, êbat ti anăp kâo msĕ si ih êbat leh ti anăp kâo.’
Snăn ară anei, Ơ Aê Diê phung Israel, brei klei ih ƀuăn bi sĭt, klei ih blŭ leh kơ dĭng buăl ih Y-Đawit ama kâo.
Ƀiădah sĭt mơ̆ Aê Diê srăng dôk ti lăn ala? Nĕ anei, adiê leh anăn adiê ti dlông hĭn amâo dưi djă pioh ih ôh; kdlưn hĭn kơ anăn sang kâo ngă anei amâo dưi djă pioh ih ôh!
Ƀiădah mđing bĕ kơ klei dĭng buăl ih wah lač leh anăn kơ klei ñu kwưh, Ơ Yêhôwa Aê Diê kâo, hmư̆ bĕ hruê anei klei dĭng buăl ih ur leh anăn wah lač ti anăp ih;
čiăng kơ ală ih dưi mblang mlam leh anăn hruê phă sang anei, anôk ih lač leh, ‘Anăn kâo srăng dôk tinăn;’ čiăng kơ ih dưi hmư̆ klei dĭng buăl ih wah lač phă anôk anei.
Hmư̆ bĕ kơ klei dĭng buăl ih leh anăn phung ƀuôn sang ih Israel kwưh tơdah diñu wah lač phă anôk anei. Sĭt nik hmư̆ bĕ mơ̆ng adiê anôk ih dôk; leh anăn tơdah ih hmư̆, pap brei bĕ.
Tơdah sa čô ngă soh hŏng pô riêng gah ñu, leh anăn arăng brei ñu kat asei leh anăn hriê kat asei ti anăp knưl ih hlăm sang anei,
snăn hmư̆ bĕ mơ̆ng adiê, ngă bĕ, leh anăn phat kđi phung dĭng buăl ih, bi kmhal pô soh êjai bi lĕ klei soh ñu ti dlông boh kŏ ñu pô, leh anăn yap kpă pô kpă êjai bi wĭt kơ ñu tui si klei kpă ñu.
Tơdah phung ƀuôn sang ih Israel luč hlăm klei bi blah ti anăp phung roh kyuadah diñu ngă soh leh hŏng ih, tơdah diñu lŏ wĭt kơ ih leh anăn hưn klei diñu đăo kơ anăn ih, wah lač leh anăn kwưh kơ ih hlăm sang anei;
snăn brei ih hmư̆ mơ̆ng adiê, pap brei kơ klei soh phung ƀuôn sang ih Israel, leh anăn lŏ atăt diñu kơ čar ih brei leh kơ phung aê diñu.
Tơdah adiê không hĕ leh anăn amâo lŏ mâo êa hjan ôh kyuadah diñu ngă soh leh hŏng ih, tơdah diñu wah lač phă anôk anei, leh anăn hưn klei diñu đăo kơ anăn ih, leh anăn lui klei soh diñu, êjai ih bi knap diñu,
snăn brei ih hmư̆ diñu mơ̆ng adiê, leh anăn pap brei kơ klei soh phung dĭng buăl ih, phung ƀuôn sang Israel, êjai ih bi hriăm diñu êlan jăk diñu srăng êbat; leh anăn brei mâo êa hjan kơ lăn ih, lăn ih brei leh kơ phung ƀuôn sang ih jing ngăn dưn.
Tơdah mâo klei ư̆ êpa, klei ruă tưp, klei bi kđŭč, klei čăt oh, ktuôp amâodah hluăt truh hlăm čar; tơdah phung roh diñu wang diñu hlăm ya ƀuôn diñu dôk; tơdah mâo klei ruă bi mdjiê, tơdah mâo klei ruă duam;
ya klei wah lač, ya klei kwưh, thâodah sa čô mnuih amâodah jih jang phung ƀuôn sang ih Israel, grăp čô thâo klei knap hlăm ai tiê ñu pô leh anăn yơr kngan ñu phă sang anei;
hlăk anăn hmư̆ bĕ mơ̆ng adiê anôk ih dôk, leh anăn pap brei, ngă bĕ, bi wĭt kơ grăp čô tui si ih thâo kral ai tiê ñu, tui si jih êlan ñu (kyuadah ih, knŏng ih yơh thâo kral ai tiê jih jang anak mnuih);
čiăng kơ diñu dưi huĭ kơ ih jih jang hruê diñu dôk hdĭp hlăm čar ih brei leh kơ phung aê hmei.
Msĕ snăn mơh tơdah sa čô tue, amâo jing ôh phung ƀuôn sang ih Israel, hriê mơ̆ng čar kbưi kyua anăn ih,
(kyuadah diñu srăng hmư̆ kơ anăn prŏng ih, kngan myang ih, leh anăn păl ih yơr leh), tơdah ñu hriê wah lač phă sang anei,
hmư̆ bĕ mơ̆ng adiê anôk ih dôk, leh anăn ngă tui si jih jang klei pô tue iêu wah lač kơ ih; čiăng kơ jih jang phung ƀuôn sang ti lăn ala dưi thâo anăn ih leh anăn huĭ kơ ih, msĕ si phung ƀuôn sang ih Israel, leh anăn čiăng kơ diñu dưi thâo kơ sang anei kâo mdơ̆ng leh kơ ih arăng pia hŏng Anăn ih.
Tơdah phung ƀuôn sang ih kbiă bi blah hŏng phung roh diñu, êjai tui hlue êlan ih srăng tiŏ diñu nao, leh anăn tơdah diñu wah lač kơ Yêhôwa phă ƀuôn ih ruah leh, leh anăn phă sang kâo mdơ̆ng leh kơ Anăn ih,
hlăk anăn hmư̆ bĕ mơ̆ng adiê klei diñu wah lač leh anăn kwưh, leh anăn đru bruă diñu.
Tơdah diñu ngă soh hŏng ih — kyuadah amâo mâo sa čô amâo ngă klei soh ôh — leh anăn ih ăl kơ diñu, leh anăn ih jao diñu kơ sa phung roh, snăn arăng mă ba diñu jing mnă hlăm čar phung roh anôk kbưi amâodah giăm;
ƀiădah tơdah ai tiê diñu mĭn êjai dôk hlăm čar arăng mă ba diñu jing mnă leh, leh anăn kmhal leh anăn kwưh kơ ih hlăm čar phung mjing diñu mnă, êjai lač, ‘Hmei ngă soh leh, leh anăn ngă klei wê leh anăn klei jhat ƀai;’
tơdah diñu kmhal hŏng jih klei mĭn leh anăn hŏng jih ai tiê hlăm čar phung roh diñu, phung mă ba diñu jing mnă, leh anăn diñu wah lač kơ ih phă čar diñu pô, čar ih brei leh kơ phung aê diñu, ƀuôn ih ruah leh, leh anăn sang kâo mdơ̆ng leh kơ Anăn ih;
hlăk anăn hlăm adiê anôk ih dôk hmư̆ bĕ klei diñu wah lač leh anăn klei diñu kwưh, leh anăn đru bruă diñu,
leh anăn pap brei kơ phung ƀuôn sang ih ngă soh leh hŏng ih, leh anăn jih jang klei diñu gao klei bhiăn diñu ngă leh hŏng ih; leh anăn brei diñu mâo klei pap ti anăp ală phung mă ba diñu jing mnă, čiăng kơ digơ̆ dưi mâo klei pap kơ diñu,
(kyuadah diñu jing phung ƀuôn sang ih, leh anăn ngăn dưn ih, phung ih bi kbiă leh mơ̆ng čar Êjip mơ̆ng ti krah kpur pui msei);
brei ală ih mblang kơ klei dĭng buăl ih kwưh leh anăn kơ klei phung ƀuôn sang ih Israel kwưh, mđing knga kơ diñu grăp bliư̆ diñu iêu wah lač kơ ih.
Kyuadah ih bi ktlah pioh brei leh diñu mơ̆ng jih jang phung ƀuôn sang ti lăn ala, čiăng brei diñu jing ngăn dưn ih, tui si ih hưn leh hŏng Y-Môis dĭng buăl ih, hlăk ih bi kbiă phung aê hmei mơ̆ng čar Êjip, Ơ Khua Yang Yêhôwa.”
Tơdah Y-Salômôn bi ruê̆ leh klei wah lač leh anăn klei kwưh anei kơ Yêhôwa, ñu kgŭ mơ̆ng ti anăp knưl Yêhôwa, anôk ñu čuôn kơŭt kngan ñu yơr phă adiê.
Ñu dôk dơ̆ng leh anăn hơêč hmưi kơ jih jang phung Israel bi kƀĭn hŏng asăp ktang êjai lač,
“Mpŭ mni kơ Yêhôwa, pô brei leh klei mdei kơ phung ƀuôn sang ñu Israel, tui si jih jang klei ñu ƀuăn leh. Amâo mâo sa boh blŭ kƀah ôh mơ̆ng jih jang klei ñu ƀuăn jăk, klei anăn ñu hưn leh hŏng dĭng buăl ñu Y-Môis.
Brei Yêhôwa Aê Diê drei dôk mbĭt hŏng drei, msĕ si ñu dôk leh hŏng phung aê drei. Đăm brei ñu lui drei amâodah hngah kơ drei ôh;
čiăng kơ ñu gai ai tiê drei phă ñu, čiăng kơ drei êbat hlăm jih jang êlan ñu, leh anăn čiăng kơ drei pioh klei ñu mtă, klei bhiăn ñu, leh anăn klei ñu mtrŭn, klei anăn ñu mtă leh kơ phung aê drei.
Brei klei kâo blŭ anei, klei kâo kwưh leh ti anăp Yêhôwa, dôk giăm kơ Yêhôwa Aê Diê drei hruê mlam, leh anăn brei ñu đru bruă dĭng buăl ñu, leh anăn bruă phung ƀuôn sang ñu Israel tui si truh grăp hruê;
čiăng kơ jih jang phung ƀuôn sang ti lăn ala dưi thâo Yêhôwa jing Aê Diê, amâo lŏ mâo pô mkăn ôh.
Snăn brei ai tiê diih jing sĭt suôr kơ Yêhôwa Aê Diê drei, êbat tui hlue klei bhiăn ñu, leh anăn djă pioh klei ñu mtă msĕ si hruê anei.”
Leh anăn mtao leh anăn jih jang phung Israel mbĭt hŏng ñu myơr mnơ̆ng ngă yang ti anăp Yêhôwa.
Y-Salômôn myơr kơ Yêhôwa mnơ̆ng myơr kơ klei êđăp ênang dua pluh dua êbâo drei êmô leh anăn sa êtuh dua pluh êbâo drei biăp. Snăn yơh mtao leh anăn jih jang phung ƀuôn sang Israel myơr sang kơ Yêhôwa.
Hruê anăn mơh mtao pioh brei anôk ti krah wăl ti anăp sang Yêhôwa; kyuadah tinăn ñu myơr mnơ̆ng myơr čuh, mnơ̆ng myơr kpŭng ƀhĭ, leh anăn kdrêč prăi mơ̆ng mnơ̆ng myơr kơ klei êđăp ênang, kyuadah knưl kông ti anăp Yêhôwa jing điêt đei pioh dưm mnơ̆ng myơr čuh, mnơ̆ng myơr kpŭng ƀhĭ, leh anăn kdrêč prăi mơ̆ng mnơ̆ng myơr kơ klei êđăp ênang.
Snăn hruê anăn Y-Salômôn ngă klei huă mnăm, leh anăn jih jang phung Israel mbĭt hŏng ñu, sa phung bi kƀĭn lu, mơ̆ng anôk mŭt ƀuôn Hamat truh ti Hnoh Êa Čar Êjip êjai kjuh hruê ti anăp Yêhôwa Aê Diê drei.
Hruê tal sa păn ñu bi wĭt phung ƀuôn sang. Diñu hơêč hmưi kơ mtao, leh anăn đuĕ wĭt kơ sang diñu pô hŏng ai tiê hơ̆k kdơ̆k kyua jih klei jăk Yêhôwa bi êdah leh kơ Y-Đawit dĭng buăl ñu leh anăn kơ phung Israel phung ƀuôn sang ñu.
Tơdah Y-Salômôn ruê̆ leh mdơ̆ng sang Yêhôwa, sang mtao, leh anăn jih jang sang Y-Salômôn čiăng ngă,
Yêhôwa lŏ bi êdah kơ Y-Salômôn tal dua, msĕ si ñu bi êdah leh kơ gơ̆ ti ƀuôn Gabaôn.
Yêhôwa lač kơ gơ̆, “Kâo hmư̆ leh klei ih wah lač leh anăn klei ih kwưh leh ti anăp kâo. Kâo pioh brei leh sang ih ngă anei, leh anăn kâo dưm Anăn kâo tinăn hlŏng lar. Ală kâo leh anăn ai tiê kâo srăng dôk tinăn jih jang ênuk.
Bi ih, tơdah ih êbat ti anăp kâo msĕ si Y-Đawit ama ih êbat leh hŏng klei sĭt suôr leh anăn klei kpă ênô, ngă tui hlue jih jang klei kâo mtă leh kơ ih, djă pioh klei bhiăn kâo leh anăn klei kâo mtrŭn,
snăn kâo srăng bi kjăp jhưng mtao klei ih kiă kriê phung Israel hlŏng lar, tui si kâo ƀuăn leh kơ Y-Đawit ama ih, êjai lač, ‘Ih amâo srăng kƀah ôh sa čô mnuih ti jhưng mtao phung Israel.’
Ƀiădah tơdah ih weh đuĕ mơ̆ng klei tui hlue kâo, ih amâodah phung anak ih, leh anăn amâo djă pioh ôh klei kâo mtă leh anăn klei bhiăn kâo mdơ̆ng leh ti anăp diih, ƀiădah diih nao mă bruă kơ yang mkăn leh anăn kkuh mpŭ kơ diñu,
hlăk anăn kâo srăng bi rai phung Israel mơ̆ng čar kâo brei leh kơ digơ̆; leh anăn kâo srăng hwiê hĕ mơ̆ng ală kâo sang kâo pioh brei leh kơ Anăn kâo; leh anăn phung Israel srăng jing sa klei bi hriêng leh anăn sa klei djă djik djak ti krah jih jang phung ƀuôn sang.
Leh anăn sang anei srăng jing kăm mnơ̆ng rai, grăp čô găn giăm sang anei srăng bi kngăr leh anăn srăng mưč; leh anăn diñu srăng lač, ‘Si ngă Yêhôwa ngă msĕ snăn kơ čar anei leh anăn kơ sang anei?’
Leh anăn arăng srăng lač, ‘Kyuadah diñu lui leh Yêhôwa Aê Diê diñu, pô bi kbiă leh phung aê diñu mơ̆ng čar Êjip, leh anăn knang kơ phung yang mkăn, kkuh mpŭ leh anăn mă bruă kơ phung yang anăn. Kyuanăn yơh Yêhôwa bi truh jih klei jhat anei kơ diñu.’ ”
Liăp dua pluh thŭn Y-Salômôn mdơ̆ng dua boh sang, sang Yêhôwa leh anăn sang mtao,
leh anăn Y-Hiram mtao ƀuôn Tir brei leh kơ Y-Salômôn kyâo sêdar, kyâo čiprơ, leh anăn mah dŭm ñu čiăng, mtao Salômôn brei kơ Y-Hiram dua pluh boh ƀuôn hlăm čar Galilê.
Ƀiădah tơdah Y-Hiram hriê mơ̆ng ƀuôn Tir čiăng dlăng ƀuôn Y-Salômôn brei leh kơ ñu, ƀuôn anăn amâo bi mơak kơ ñu ôh.
Kyuanăn ñu lač, “Ya mta ƀuôn anei ih brei leh kơ kâo, Ơ ayŏng?” Snăn arăng pia kơ digơ̆ čar Kabul hlŏng kơ hruê anei.
Y-Hiram mơĭt leh kơ mtao sa êtuh dua pluh talăng mah.
Nĕ anei klei yăl dliê kơ bruă mlan Mtao Salômôn rĭng leh čiăng mdơ̆ng sang Yêhôwa leh anăn sang ñu pô, Milô, leh anăn mnư̆ ƀuôn Yêrusalem, ƀuôn Hasôr, ƀuôn Mêgidô, leh anăn ƀuôn Gêser
(Pharaôn mtao čar Êjip đĭ nao leh anăn mă ƀuôn Gêser, čuh gơ̆ hŏng pui, leh anăn bi mdjiê phung Kanaan dôk hlăm ƀuôn anăn, leh anăn brei gơ̆ jing ngăn knŭ kơ anak mniê ñu, mô̆ Y-Salômôn.
Snăn Y-Salômôn lŏ mdơ̆ng ƀuôn Gêser), leh anăn ƀuôn Bet-Hôron ti gŭ hĭn,
ƀuôn Balat leh anăn ƀuôn Tamar hlăm kdrăn tač hlăm čar Yuđa,
leh anăn jih jang boh ƀuôn hjiê Y-Salômôn mâo, đa đa ƀuôn pioh kơ êdeh aseh ñu, đa đa ƀuôn pioh kơ phung ñu đĭ aseh, leh anăn ya Y-Salômôn čiăng mdơ̆ng hlăm ƀuôn Yêrusalem, hlăm čar Liƀan, leh anăn hlăm jih čar ñu kiă kriê.
Jih jang phung ƀuôn sang ăt dôk mơ̆ng phung Amôrit, phung Hitit, phung Pêrisit, phung Hiwit, leh anăn phung Jêbusit, amâo jing phung ƀuôn sang Israel ôh —
phung anak čô diñu êdei kơ diñu ăt dôk hlăm čar, phung anăn phung ƀuôn sang Israel amâo dưi bi rai jih ôh — Y-Salômôn rĭng digơ̆ jing phung hlŭn mă bruă mlan. Msĕ snăn digơ̆ jing truh kơ hruê anei.
Ƀiădah phung ƀuôn sang Israel Y-Salômôn amâo mjing kơ hlŭn ôh. Diñu jing phung kahan, diñu jing phung khua ñu, phung khua kahan prŏng ñu, phung khua kahan điêt ñu, phung khua kahan đĭ êdeh aseh ñu, leh anăn phung ñu đĭ aseh.
Anei phung khua prŏng kiă kriê bruă Y-Salômôn; mâo êma êtuh êma pluh čô phung kiă kriê phung ƀuôn sang mă bruă.
Ƀiădah anak mniê Pharaôn đĭ nao mơ̆ng ƀuôn Đawit kơ sang ñu pô, sang Y-Salômôn mdơ̆ng leh kơ ñu. Leh anăn gơ̆ mdơ̆ng Milô.
Tlâo bliư̆ sa thŭn Y-Salômôn khăng myơr mnơ̆ng myơr čuh leh anăn mnơ̆ng myơr kơ klei êđăp ênang ti knưl ñu mdơ̆ng leh kơ Yêhôwa leh anăn čuh mnơ̆ng ƀâo mngưi ti anăp Yêhôwa. Snăn ñu bi leh mdơ̆ng sang.
Mtao Salômôn ngă lu boh kŭmpăn ti ƀuôn Êsiôn-Gêber dôk giăm ƀuôn Êlat ti hang Êa Ksĭ Hrah hlăm čar Êđôm.
Leh anăn Y-Hiram tiŏ nao hlăm kŭmpăn anăn phung dĭng buăl ñu, phung đĭ kŭmpăn mưng leh hŏng êa ksĭ mbĭt hŏng phung dĭng buăl Y-Salômôn.
Diñu nao kơ čar Ôphir, leh anăn diñu mă ba mah mơ̆ng anôk anăn, pă êtuh dua pluh talăng. Diñu ba dŏ anăn kơ Mtao Salômôn.
Mâo sa čô êkei mơ̆ng ƀuôn Ramathaim-Sôphim hlăm čar kngư Êphraim bi anăn Y-Êlkana, anak êkei Y-Jêrôham, čô Y-Êlihu, čĕ Y-Tôhu, rĕ Y-Sup, sa čô Êphraim.
Ñu mâo dua čô mô̆; anăn sa čô H'An leh anăn sa čô mkăn H'Pênina. H'Pênina mâo anak ƀiădah H'An amâo mâo anak ôh.
Grăp thŭn êkei anăn kbiă mơ̆ng ƀuôn ñu đĭ nao kơ ƀuôn Silô čiăng kkuh mpŭ leh anăn myơr mnơ̆ng ngă yang kơ Yêhôwa kơ phung kahan. Tinăn dua čô anak êkei Y-Êli, Y-Hôphni leh anăn Y-Phinêas, jing khua ngă yang kơ Yêhôwa.
Hruê Y-Êlkana ngă yang, ñu brei sa kdrêč kơ H'Pênina, mô̆ ñu leh anăn kơ jih jang phung anak êkei mniê gơ̆, sa čô sa kdrêč.
Leh anăn ñu brei sa kdrêč jak hĭn kơ H'An kyuadah ñu khăp kơ H'An, kyua Yêhôwa mjing gơ̆ mniê plao.
Pô nač iăng kơ gơ̆ bi riêl ai gơ̆, kyuadah Yêhôwa mjing gơ̆ leh plao.
Msĕ snăn nanao grăp thŭn; grăp bliư̆ H'An đĭ nao kơ sang Yêhôwa ñu bi riêl ai gơ̆. Kyua anăn H'An hia leh anăn amâo ƀơ̆ng huă ôh.
Y-Êlkana, ung gơ̆, lač kơ gơ̆, “Ơ H'An, si ngă ih hia? Leh anăn si ngă ih amâo huă ƀơ̆ng ôh lĕ? Si ngă ai tiê ih ênguôt? Si ngă kâo amâo jing yuôm hĭn kơ ih kơ pluh čô anak êkei hĕ?”
Leh diñu huă ƀơ̆ng leh anăn mnăm ti ƀuôn Silô, H'An kgŭ. Y-Hêli khua ngă yang dôk gŭ ti sa boh mdhô̆ giăm gơ̆ng ƀăng bhă sang yang Yêhôwa.
H'An rŭng răng êdi leh anăn wah lač kơ Yêhôwa leh anăn hia ênguôt.
Ñu blŭ klei ƀuăn leh anăn lač, “Ơ Yêhôwa kơ phung kahan, tơdah sĭt nik ih srăng dlăng kơ klei knap mñai dĭng buăl mniê ih leh anăn hdơr kơ kâo, leh anăn amâo wơr bĭt ôh dĭng buăl mniê ih, ƀiădah srăng brei kơ dĭng buăl mniê ih sa čô anak êkei, snăn kâo srăng brei gơ̆ kơ Yêhôwa jih jang hruê gơ̆ dôk hdĭp, leh anăn arăng amâo srăng kuêh ƀŭk gơ̆ ôh.”
Êjai ñu ăt dôk wah lač ti anăp Yêhôwa, Y-Hêli ksiêm ƀăng êgei ñu.
H'An blŭ hlăm ai tiê ñu, leh anăn knŏng kƀuê ñu kpư̆; arăng amâo hmư̆ asăp ñu ôh. Snăn Y-Êli mĭn kơ ñu sa čô mniê kpiê ruă.
Leh anăn Y-Hêli lač kơ ñu, “Dŭm boh sui ih srăng kpiê ruă? Mă hwiê hĕ kpiê anăn mơ̆ng ih.”
Ƀiădah H'An lŏ wĭt lač, “Hơăi, Ơ khua kâo, kâo jing sa čô mniê mâo klei rŭng răng snăk. Kâo amâo tuôm mnăm kpiê ôh, kăn tuôm mnăm êa kpiê ktang mkăn rei, ƀiădah kâo bi êdah jih ai tiê kâo ti anăp Yêhôwa.
Đăm yap dĭng buăl mniê ih msĕ si sa čô mniê tă tăn ôh, kyuadah truh kơ ară anei kâo blŭ kơ klei ênguôt leh anăn klei rŭng răng kâo.”
Leh anăn Y-Hêli lŏ wĭt lač, “Nao bĕ hŏng klei êđăp ênang, leh anăn akâo kơ Aê Diê phung Israel brei klei ih wah lač kơ ñu.”
Gơ̆ lač, “Brei dĭng buăl mniê ih mâo klei pap ti anăp ală ih.” Leh anăn mniê anăn đuĕ wĭt leh anăn ƀơ̆ng huă, leh anăn ƀô̆ mta gơ̆ amâo lŏ jing ênguôt ôh.
Diñu kgŭ aguah ưm leh anăn kkuh mpŭ ti anăp Yêhôwa; leh anăn diñu wĭt kơ sang diñu ti ƀuôn Rama. Y-Êlkana dôk hŏng mô̆ ñu H'An, leh anăn Yêhôwa hdơr kơ gơ̆.
Hlăm thŭn anăn, H'An ba tian leh anăn kkiêng kơ sa čô anak êkei. Ñu bi anăn gơ̆ Y-Samuel, kyuadah ñu lač, “Kâo akâo leh gơ̆ mơ̆ng Yêhôwa.”
Y-Êlkana leh anăn jih jang sang ñu đĭ nao čiăng myơr kơ Yêhôwa mnơ̆ng ngă yang grăp thŭn, leh anăn čiăng bi sĭt klei ñu ƀuăn leh.
Ƀiădah H'An amâo đĭ nao ôh, kyuadah ñu lač kơ ung ñu, “Tơdah leh anak lui mam, kâo srăng atăt ñu, čiăng kơ ñu dưi bi êdah ti anăp Yêhôwa leh anăn dôk ti anăn hlŏng lar.”
Y-Êlkana, ung ñu lač kơ ñu, “Ngă bĕ tui si ih mĭn jăk. Dôk guôn bĕ tơl gơ̆ lui mam. Knŏng akâo kơ Yêhôwa bi sĭt klei ñu blŭ.” Snăn mniê anăn dôk ti sang, leh anăn rông anak êkei ñu tơl gơ̆ lui mam.
Tơdah gơ̆ lui mam leh, H'An atăt ba gơ̆ mbĭt hŏng ñu mbĭt hŏng sa drei êmô knô mâo tlâo thŭn, sa êphah kpŭng ƀhĭ, leh anăn sa kdô klĭt kpiê. Ñu atăt ba gơ̆ kơ sang Yêhôwa ti ƀuôn Silô. Hđeh anăn ăt dôk mda.
Diñu koh êmô knô leh anăn atăt ba hđeh anăn kơ Y-Hêli.
Leh anăn ñu lač, “Ơ khua kâo! Tui si ih dôk hdĭp, Ơ khua kâo, kâo jing mniê pô dôk dơ̆ng leh tinei ti anăp ih wah lač kơ Yêhôwa.
Kyua hđeh anei yơh kâo wah lač leh; leh anăn Yêhôwa brei leh klei kâo wah lač kơ ñu.
Kyuanăn kâo myơr ñu kơ Yêhôwa; dŭm boh sui ñu srăng dôk hdĭp, ñu jing dŏ Yêhôwa yơh.” Leh anăn diñu kkuh mpŭ kơ Yêhôwa tinăn.
Y-Samuel mă sa giêt êa ƀâo mngưi leh anăn hlĭng ti dlông boh kŏ Y-Sôl, čŭm ñu, leh anăn lač, “Amâo djŏ hĕ Yêhôwa trôč leh êa ƀâo mngưi ti ih čiăng brei ih jing mtao kiă kriê phung ƀuôn sang ñu Israel? Ih srăng kiă kriê phung ƀuôn sang Yêhôwa leh anăn ih srăng bi mtlaih diñu mơ̆ng phung roh diñu jŭm dar. Anei srăng jing klei bi knăl kơ klei Yêhôwa trôč ih hŏng êa ƀâo mngưi brei ih jing mtao kiă kriê ngăn dưn ñu.
Hruê anei tơdah ih đuĕ mơ̆ng kâo, ih srăng bi tuôm hŏng dua čô êkei giăm msat H'Račel hlăm čar Benjamin ti ƀuôn Sêlsa, leh anăn diñu srăng lač kơ ih, ‘Aseh dliê ih nao duah arăng ƀuh leh, leh anăn ară anei ama ih amâo lŏ hnĭng ôh kơ aseh dliê, ƀiădah ñu hyưt hnĭng kơ ih, lač, “Ya kâo srăng ngă kyua anak êkei kâo?” ’
Mơ̆ng anôk anăn ih srăng nao kbưi hĭn leh anăn truh kơ kyâo Tabor; tinăn tlâo čô êkei đĭ nao kkuh mpŭ kơ Aê Diê ti ƀuôn Bêthel srăng bi tuôm hŏng ih, sa čô djă tlâo drei êđai bê, pô mkăn djă tlâo klŏ kpŭng, leh anăn lŏ sa čô mkăn djă sa boh giêt klĭt kpiê.
Diñu srăng kkuh kơ ih leh anăn brei kơ ih dua klŏ kpŭng. Brei ih mă tŭ mơ̆ng kngan diñu.
Leh klei anăn ih srăng truh ti ƀuôn Gibêat-Êlôhim, tinăn mâo kđông kahan phung Philistin. Tinăn êjai ih truh giăm ƀuôn ih srăng bi tuôm hŏng sa phung khua pô hưn êlâo trŭn mơ̆ng anôk dlông dôk hưn êlâo ti anăp diñu mâo phung djă brô̆, hgơr điêt, đĭng kliă, leh anăn gông.
Hlăk anăn Mngăt Myang Yêhôwa srăng hriê dôk mbĭt hŏng ih hŏng klei myang, leh anăn ih srăng hưn êlâo mbĭt hŏng diñu, leh anăn ih srăng bi mlih jing sa čô mnuih mkăn.
Tơdah klei bi knăl anăn srăng truh kơ ih, ngă bĕ tui si ih dưi ngă, kyuadah Aê Diê dôk mbĭt hŏng ih.
Leh anăn ih srăng trŭn êlâo kơ kâo ti ƀuôn Gilgal; leh anăn nĕ anei, kâo srăng hriê kơ ih čiăng myơr mnơ̆ng myơr čuh leh anăn myơr mnơ̆ng ngă yang kơ klei êđăp ênang. Brei ih dôk guôn kjuh hruê tơl kâo truh kơ ih, leh anăn bi êdah kơ ih ya klei ih srăng ngă.”
Tơdah ñu wir rŏng đuĕ mơ̆ng Y-Samuel, Aê Diê brei kơ Y-Sôl ai tiê mkăn, leh anăn jih klei bi knăl anăn truh hruê anăn.
Tơdah diñu truh ti ƀuôn Gibêa, nĕ anei sa phung khua pô hưn êlâo bi tuôm hŏng ñu. Mngăt Myang Aê Diê hriê dôk mbĭt hŏng ñu hŏng klei myang, leh anăn ñu hưn êlâo ti krah digơ̆.
Tơdah jih jang phung thâo kral ñu leh êlâo ƀuh ñu hưn êlâo mbĭt hŏng phung khua pô hưn êlâo, phung ƀuôn sang bi lač hdơ̆ng diñu, “Ya klei truh leh kơ anak êkei Y-Kis? Djŏ mơ̆ wăt Y-Sôl jing sa čô hlăm phung khua pô hưn êlâo?”
Sa čô mnuih dôk ti anăn lŏ wĭt lač, “Hlei pô jing ama diñu?” Kyuanăn mâo sa klei bi hriêng, “Djŏ mơ̆ wăt Y-Sôl jing sa čô hlăm phung khua pô hưn êlâo?”
Tơdah ruê̆ leh ñu hưn êlâo, ñu nao kơ anôk dlông.
Mneh Y-Sôl lač kơ ñu leh anăn kơ dĭng buăl ñu, “Ti anôk diih nao lĕ?” Ñu lač, “Čiăng duah aseh dliê, leh anăn tơdah hmei thâo hmei amâo dưi ƀuh digơ̆ ôh, hmei nao kơ Y-Samuel.”
Mneh Y-Sôl lač, “Kâo akâo kơ ih, yăl dliê kơ kâo ya Y-Samuel lač leh kơ ih.”
Y-Sôl wĭt lač kơ mneh ñu, “Ñu hưn mngač leh kơ hmei klei arăng ƀuh leh aseh dliê anăn.” Ƀiădah kơ klei jing mtao, Y-Samuel blŭ leh, ñu amâo hưn kơ gơ̆ sa mta ôh.
Y-Samuel iêu phung ƀuôn sang bi kƀĭn kơ Yêhôwa ti ƀuôn Mispa.
Ñu lač kơ phung ƀuôn sang Israel, “Snei Yêhôwa, Aê Diê kơ phung Israel lač, ‘Kâo atăt leh phung Israel kbiă mơ̆ng čar Êjip, leh anăn kâo bi mtlaih leh diih mơ̆ng kngan phung Êjip leh anăn mơ̆ng kngan jih jang ƀuôn ala mtao ktư̆ juă diih.’
Ƀiădah hruê anei diih hngah leh kơ Aê Diê diih, pô bi mtlaih diih mơ̆ng jih jang klei jhat leh anăn klei rŭng răng diih; leh anăn diih lač leh, ‘Hơăi, ƀiădah mdưm bĕ sa čô mtao kiă kriê hmei.’ Snăn ară anei bi êdah bĕ diih pô ti anăp Yêhôwa tui si găp djuê diih leh anăn sang ama diih.”
Y-Samuel atăt jih jang găp djuê Israel hriê giăm sang čhiăm, leh anăn klei mđăo djŏ kơ găp djuê Benjamin.
Ñu atăt phung găp djuê Benjamin hriê giăm sang čhiăm tui si sang ama diñu, leh anăn klei mđăo djŏ kơ sang Matri. Ti knhal tuč ñu atăt sang Matri hriê giăm sa čô sa čô, leh anăn klei mđăo djŏ kơ Y-Sôl, anak êkei Y-Kis. Ƀiădah tơdah diñu duah gơ̆, diñu amâo ƀuh gơ̆ ôh.
Snăn diñu lŏ êmuh kơ Yêhôwa, “Êkei anăn hriê leh tinei mơ̆?” Leh anăn Yêhôwa lač, “Nĕ anei ñu đuĕ dăp leh ti krah anôk mkăm dŏ dô.”
Snăn diñu êran tui duah leh anăn atăt ñu mơ̆ng anôk anăn; leh anăn tơdah ñu dôk dơ̆ng ti krah phung ƀuôn sang, ñu jing dlông hĭn kơ jih jang phung ƀuôn sang mơ̆ng mra ñu kơ dlông.
Y-Samuel lač kơ jih jang phung ƀuôn sang, “Diih ƀuh mơ̆ pô Yêhôwa ruah leh? Amâo mâo ôh sa čô msĕ si ñu ti krah jih jang phung ƀuôn sang.” Leh anăn jih jang phung ƀuôn sang ur driâo, “Brei mtao dôk hdĭp lă lar!”
Leh anăn Y-Samuel hưn kơ phung ƀuôn sang thâo klei bhiăn leh anăn bruă kơ mtao ngă; leh anăn ñu čih klei anăn hlăm sa pŏk hdruôm hră leh anăn dưm ti anăp Yêhôwa. Leh anăn Y-Samuel brei jih jang mnuih ƀuôn sang đuĕ wĭt, grăp čô kơ sang ñu pô.
Y-Sôl msĕ mơh wĭt kơ sang ñu pô ti ƀuôn Gibêa, phung mnuih jhŏng ktang, phung Aê Diê ruêh leh ai tiê, nao mbĭt hŏng ñu.
Ƀiădah mâo phung mnuih tă tăn lač, “Si pô anei dưi bi mtlaih drei?” Leh anăn diñu bi êmut kơ Y-Sôl leh anăn amâo djă ba mnơ̆ng myơr kơ gơ̆ ôh. Ƀiădah Y-Sôl dôk ñăt.
Păt čiăng sa mlan êdei tinăn, Y-Nahas, sa čô Amôn, đĭ nao wang ƀuôn Jabês hlăm čar Galaat, jih jang êkei dôk hlăm ƀuôn Jabês lač kơ Y-Nahas, “Ngă bĕ klei bi mguôp hŏng hmei, leh anăn hmei srăng mă bruă kơ ih.”
Ƀiădah Y-Nahas, sa čô Amôn, wĭt lač kơ diñu, “Kâo srăng ngă klei bi mguôp hŏng diih knŏng tơdah kâo ƀlêč jih jang ală hnuă diih, leh anăn msĕ snăn kâo bi hêñ jih jang phung Israel.”
Phung khua mduôn ƀuôn Jabês lač kơ ñu, “Brei kơ hmei kjuh hruê, čiăng kơ hmei dưi tiŏ nao phung hiu hưn tar ƀar čar Israel. Leh anăn tơdah amâo mâo pô dŏng hmei ôh, hmei srăng mŭt ih.”
Tơdah phung hiu hưn truh ti ƀuôn Gibêa ƀuôn Y-Sôl, diñu hưn klei anăn kơ knga phung ƀuôn sang. Leh anăn jih jang phung ƀuôn sang ur hia.
Hlăk anăn, Y-Sôl mrâo wĭt mơ̆ng hma ti tluôn êmô; leh anăn Y-Sôl lač, “Ya klei jhat truh kơ phung ƀuôn sang tơl diñu hia?” Snăn digơ̆ yăl dliê kơ ñu klei mrâo mrang mơ̆ng phung êkei ƀuôn Jabês.
Tơdah leh Y-Sôl hmư̆ klei blŭ anăn, Mngăt Myang Aê Diê hriê dôk mbĭt hŏng Y-Sôl hŏng klei myang, leh anăn ñu čuh ai ngêñ ktang snăk.
Ñu mă dua drei êmô, khăt diñu bi kdrêč, leh anăn mơĭt kdrêč anăn tar ƀar čar Israel hŏng kngan phung hiu hưn, lač, “Hlei pô amâo srăng hriê tui hlue Y-Sôl leh anăn Y-Samuel, arăng srăng ngă msĕ snei mơh kơ êmô ñu!” Leh anăn klei Yêhôwa bi huĭ truh kơ phung ƀuôn sang, leh anăn diñu hriê sa ai.
Tơdah Y-Sôl yap diñu ti ƀuôn Bêsek, phung êkei Israel mâo tlâo êtuh êbâo čô, leh anăn phung êkei Yuđa mâo tlâo pluh êbâo čô.
Diñu lač kơ phung hiu hưn hriê leh, “Sơnei brei diih lač kơ phung êkei ƀuôn Jabes-Galaat: ‘Mgi hlăk yang hruê mđiă hlơr, diih srăng mâo klei bi mtlaih.’ ” Tơdah phung hiu hưn truh leh anăn hưn kơ phung êkei ti ƀuôn Jabês, digơ̆ mơak.
Kyuanăn phung êkei ti ƀuôn Jabês lač kơ phung Amôn, “Mgi hmei srăng mŭt diih, leh anăn diih dưi ngă kơ hmei tui si diih mĭn jăk.”
Hruê mgi, Y-Sôl bi mbha phung ƀuôn sang jing tlâo phung. Diñu mŭt ti krah kđông êjai mmông gak aguah, leh anăn bi mdjiê phung Amôn tơl yang hruê mđiă. Phung ăt dôk bra đuĕ mdê mdê, snăn amâo mâo ôh dua čô hlăm phung diñu ăt dôk mbĭt.
Leh anăn phung ƀuôn sang lač kơ Y-Samuel, “Hlei phung tuôm lač, ‘Y-Sôl hĕ srăng jing mtao kiă kriê drei?’ Atăt ba phung anăn, čiăng kơ hmei dưi bi mdjiê diñu.”
Ƀiădah Y-Sôl lač, “Arăng amâo srăng bi mdjiê sa čô mnuih ôh hruê anei, kyuadah hruê anei Yêhôwa ngă leh klei bi mtlaih hlăm čar Israel.”
Leh anăn Y-Samuel lač kơ phung ƀuôn sang, “Bơ drei nao kơ ƀuôn Gilgal leh anăn lŏ bi sĭt klei Y-Sôl jing mtao, tinăn.”
Snăn jih jang phung ƀuôn sang nao kơ ƀuôn Gilgal, leh anăn tinăn diñu mjing Y-Sôl mtao ti anăp Yêhôwa ti ƀuôn Gilgal. Tinăn diñu myơr mnơ̆ng ngă yang kơ klei êđăp ênang ti anăp Yêhôwa, tinăn Y-Sôl leh anăn jih jang êkei phung Israel hơ̆k mơak êdi.
Y-Samuel lač kơ jih jang phung Israel, “Nĕ anei, kâo dôk hmư̆ leh asăp diih hlăm jih jang klei diih lač leh kơ kâo, leh anăn kâo mjing leh sa čô mtao kiă kriê diih.
Nĕ anei, sa čô mtao anei atăt ba diih; bi kâo, mduôn leh, ƀŭk kâo kô̆ leh, leh anăn nĕ anei phung anak êkei kâo dôk mbĭt hŏng diih. Kâo êbat leh ti anăp diih mơ̆ng kâo hlăk ai truh kơ hruê anei.
Nĕ tinei kâo! Hưn kčŭt kơ kâo ti anăp Yêhôwa leh anăn ti anăp pô ñu trôč leh êa ƀâo mngưi. Hlei êmô kâo tuôm mă leh? Amâodah hlei aseh dliê kâo tuôm mă leh? Amâodah hlei pô kâo tuôm mplư ƀơ̆ng ngăn ñu? Hlei pô kâo tuôm ktư̆ juă leh? Amâodah mơ̆ng hlei kngan kâo tuôm mă leh ngăn sun čiăng bi bum ală kâo hŏng dŏ anăn? Kâo srăng lŏ bi wĭt dŏ anăn kơ diih.”
Diñu wĭt lač, “Ih amâo tuôm mplư ƀơ̆ng ngăn hmei ôh, amâodah ktư̆ juă hmei, amâodah mă tŭ leh ngăn sun mơ̆ng kngan sa čô ôh.”
Ñu lŏ lač kơ digơ̆, “Yêhôwa jing pô hưn bi kdơ̆ng hŏng diih leh anăn pô ñu trôč leh êa ƀâo mngưi jing pô hưn hruê anei kơ klei diih amâo ƀuh sa mnơ̆ng ôh hlăm kngan kâo.” Leh anăn digơ̆ wĭt lač, “Ñu yơh jing pô hưn.”
Y-Samuel lač kơ phung ƀuôn sang, “Yêhôwa jing pô mdưm leh Y-Môis leh anăn Y-Arôn, leh anăn atăt phung aê diih đưm kbiă mơ̆ng čar Êjip.
Kyuanăn ară anei, dôk êđăp ênang bĕ, čiăng kơ kâo dưi kwưh kơ diih ti anăp Yêhôwa kyua jih jang bruă Yêhôwa bi mtlaih ñu ngă leh kơ diih leh anăn kơ phung aê diih đưm.
Tơdah Y-Yakôp mŭt hlăm čar Êjip, hlăk anăn phung aê diih đưm ur krao kơ Yêhôwa, leh anăn Yêhôwa tiŏ nao Y-Môis leh anăn Y-Arôn, phung atăt phung aê diih đưm kbiă mơ̆ng čar Êjip, leh anăn brei diñu dôk hlăm anôk anei.
Ƀiădah diñu wơr bĭt Yêhôwa, Aê Diê diñu; leh anăn gơ̆ čhĭ diñu hlăm kngan Y-Sisêra khua kahan Y-Jabin mtao ƀuôn Hasôr, leh anăn hlăm kngan phung Philistin, leh anăn hlăm kngan mtao čar Môap; phung anei bi blah hŏng diñu.
Diñu ur krao kơ Yêhôwa leh anăn lač, ‘Hmei ngă soh leh, kyuadah hmei lui wir leh Yêhôwa, leh anăn mă bruă kơ phung yang Baal leh anăn yang Astarôt; ƀiădah ară anei bi mtlaih bĕ hmei mơ̆ng kngan phung roh hmei, leh anăn hmei srăng mă bruă kơ ih.’
Leh anăn Yêhôwa tiŏ hriê Y-Jêrubaal leh anăn Y-Barak, Y-Jêptê, leh anăn Y-Samuel, leh anăn bi mtlaih diih mơ̆ng kngan phung roh diih jŭm gah găn; leh anăn diih dôk hnŭk ênang.
Leh anăn tơdah diih ƀuh Y-Nahas mtao phung Amôn hriê ngă kơ diih, diih lač kơ kâo, ‘Hơăi, ƀiădah sa čô mtao srăng kiă kriê hmei,’ hlăk Yêhôwa, Aê Diê diih jing leh mtao diih.
Ară anei dlăng bĕ mtao diih ruah leh, pô diih akâo leh; nĕ anei Yêhôwa mdưm sa čô mtao kiă kriê diih.
Tơdah diih srăng huĭ mpŭ kơ Yêhôwa, mă bruă kơ ñu, leh anăn dôk hmư̆ asăp ñu, leh anăn amâo bi kdơ̆ng ôh hŏng klei Yêhôwa mtă, leh anăn tơdah diih wăt mtao kiă kriê diih srăng tui hlue Yêhôwa, Aê Diê diih, snăn jing jăk kơ diih.
Ƀiădah tơdah diih amâo dôk hmư̆ ôh asăp Yêhôwa, bi kdơ̆ng hŏng klei Yêhôwa mtă, snăn kngan Yêhôwa srăng ngă kơ diih leh anăn kơ mtao diih msĕ si ñu ngă leh kơ phung aê diih đưm.
Snăn ară anei, dôk êđăp ênang bĕ leh anăn dlăng bruă prŏng anei Yêhôwa srăng ngă ti anăp ală diih.
Amâo djŏ hĕ hruê anei jing yan wiă puôt mdiê ƀlê? Kâo srăng iêu wah lač kơ Yêhôwa čiăng kơ ñu dưi mơĭt grăm leh anăn êa hjan; leh anăn diih srăng thâo leh anăn ƀuh kơ klei jhat ƀai diih jing prŏng, klei anăn diih ngă leh ti anăp ală Yêhôwa hlăm klei diih akâo čiăng mâo sa čô mtao kơ diih pô.”
Snăn Y-Samuel iêu wah lač kơ Yêhôwa, leh anăn Yêhôwa mơĭt grăm leh anăn êa hjan hruê anăn; leh anăn jih jang phung ƀuôn sang huĭ snăk kơ Yêhôwa leh anăn kơ Y-Samuel.
Jih jang phung ƀuôn sang lač kơ Y-Samuel, “Wah lač bĕ kơ Yêhôwa, Aê Diê ih, kyua phung dĭng buăl ih, čiăng kơ hmei amâo djiê ôh; kyuadah hmei lŏ thiăm leh kơ jih jang klei soh hmei, klei ƀai anei akâo sa čô mtao kơ hmei pô.”
Y-Samuel lač kơ phung ƀuôn sang, “Đăm huĭ ôh. Diih ngă leh jih klei jhat anei, ƀiădah đăm lui wir Yêhôwa ôh, ƀiădah mă bruă kơ Yêhôwa hŏng jih ai tiê diih;
đăm wir nao ôh kơ phung yang hơăi mang amâo dưi brei klei jăk amâodah amâo dưi bi mtlaih ôh, kyuadah klei anăn jing hơăi mang.
Kyuadah Yêhôwa amâo srăng lui ôh phung ƀuôn sang Ñu kyua anăn Ñu prŏng, kyuadah Yêhôwa mơak leh mjing diih sa phung ƀuôn sang kơ ñu pô.
Bi kâo dê, êbeh kơ anăn, hơăi kâo amâo srăng ngă soh ôh hŏng Yêhôwa tơdah mdei hĕ wah lač kyua diih. Kâo srăng mtô kơ diih êlan jăk leh anăn êlan kpă.
Knŏng huĭ mpŭ bĕ kơ Yêhôwa leh anăn mă bruă kơ ñu hŏng klei sĭt suôr hŏng jih ai tiê diih; kyuadah dlăng bĕ bruă prŏng snăk ñu ngă leh kơ diih.
Ƀiădah tơdah diih ăt ngă klei jhat ƀai, diih srăng rai luč, diih wăt mtao diih.”
Y-Sôl mâo (…) thŭn tơdah ñu dơ̆ng kiă kriê, leh anăn ñu kiă kriê phung Israel (…) dua thŭn.
Y-Sôl ruah tlâo êbâo čô êkei Israel, dua êbâo čô dôk mbĭt hŏng Y-Sôl ti ƀuôn Mikmas leh anăn čar kngư ƀuôn Bêthel, leh anăn sa êbâo čô dôk mbĭt hŏng Y-Jônathan ti ƀuôn Gibêa hlăm čar Benjamin. Ñu bi wĭt phung ƀuôn sang adôk grăp čô kơ sang gơ̆ pô.
Y-Jônathan dưi hŏng kđông phung Philistin ti ƀuôn Gêba; leh anăn phung Philistin hmư̆ kơ klei anăn. Y-Sôl brei arăng ayŭ ki tar ƀar čar, lač, “Brei phung Hêbrơ hmư̆.”
Jih jang phung Israel hmư̆ klei anăn lač, Y-Sôl dưi leh hŏng kđông phung Philistin, leh anăn msĕ mơh phung Philistin bi êmut snăk kơ phung Israel. Leh anăn arăng iêu phung ƀuôn sang brei bi mguôp hŏng Y-Sôl ti ƀuôn Gilgal.
Phung Philistin bi kƀĭn čiăng bi blah hŏng phung Israel, mâo tlâo pluh êbâo êdeh aseh leh anăn năm êbâo kahan đĭ aseh, leh anăn phung kahan lu msĕ si čuah ti hang êa ksĭ. Diñu đĭ hriê ngă kđông ti ƀuôn Mikmas, phă ngŏ ƀuôn Bet-Awen.
Tơdah phung Israel ƀuh diñu dôk hlăm anôk kniă (kyuadah arăng wang diñu giăm snăk), phung ƀuôn sang đuĕ dăp hlăm ƀăng čư̆, ƀăng blŭng, boh tâo, hlăm msat, leh anăn hlăm kbăng êa,
đa đa diñu găn êa krông Yurdan nao kơ čar Gat leh anăn čar Galaat. Bi Y-Sôl ăt dôk ti ƀuôn Gilgal, leh anăn jih jang mnuih ƀuôn sang tui hlue ñu huĭ ktư̆ yơ̆ng.
Ñu dôk guôn kjuh hruê tui si klei Y-Samuel bi kčah leh. Ƀiădah Y-Samuel amâo truh ôh ti ƀuôn Gilgal, leh anăn phung ƀuôn sang dơ̆ng bra đuĕ mơ̆ng Y-Sôl.
Snăn Y-Sôl lač, “Ba mnơ̆ng myơr čuh kơ kâo tinei leh anăn mnơ̆ng myơr kơ klei êđăp ênang.” Leh anăn ñu myơr mnơ̆ng myơr čuh.
Tơdah mrâo ñu ruê̆ myơr mnơ̆ng myơr čuh, nĕ anei Y-Samuel truh; leh anăn Y-Sôl kbiă nao bi tuôm hŏng ñu leh anăn kkuh kơ ñu.
Y-Samuel lač, “Ya klei ih ngă leh?” Y-Sôl wĭt lač, “Tơdah kâo ƀuh phung ƀuôn sang dơ̆ng bra đuĕ mơ̆ng kâo, leh anăn ih amâo truh ôh tui si hruê bi kčah leh, leh anăn phung Philistin bi kƀĭn leh ti ƀuôn Mikmas,
kâo lač, ‘Ară anei phung Philistin srăng trŭn ngă kơ kâo ti ƀuôn Gilgal, leh anăn kâo amâo tuôm kwưh kơ klei Yêhôwa pap ôh.’ Snăn kâo mâo klei mgô̆ kâo pô leh anăn myơr hĕ mnơ̆ng myơr čuh.”
Y-Samuel lač kơ Y-Sôl, “Ih ngă klei mluk leh. Ih amâo djă pioh ôh klei mtă Yêhôwa, Aê Diê ih mtă leh kơ ih. Kyuadah ară anei Yêhôwa dưi bi kjăp ƀuôn ala mtao ih hŏng phung Israel hlŏng lar.
Ƀiădah ară anei ƀuôn ala mtao ih amâo srăng dôk sui ôh. Yêhôwa duah leh sa čô mnuih tui si ai tiê ñu pô; leh anăn Yêhôwa čuăn leh gơ̆ brei gơ̆ jing khua kiă kriê phung ƀuôn sang ñu, kyuadah ih amâo djă pioh ôh klei Yêhôwa mtă leh kơ ih.”
Leh anăn Y-Samuel kgŭ đuĕ nao mơ̆ng ƀuôn Gilgal. Phung kahan adôk tui hlue Y-Sôl nao mơ̆ng Gilgal kơ ƀuôn Gibêa, hlăm čar Benjamin. Y-Sôl yap phung ƀuôn sang dôk mbĭt hŏng ñu, mâo hlăm brô năm êtuh čô.
Y-Sôl leh anăn Y-Jônathan anak êkei ñu, leh anăn phung ƀuôn sang mbĭt hŏng ñu dôk ti ƀuôn Gibêa hlăm čar Benjamin; ƀiădah phung Philistin ngă kđông ti ƀuôn Mikmas.
Phung tlĕ ngă kăp bi rai kbiă hriê mơ̆ng kđông phung Philistin mâo tlâo phung; sa phung wir phă ƀuôn Ôphra hlăm čar Sual,
nao sa phung nao phă ƀuôn Bet-Hôron, leh anăn sa phung mkăn nao phă knông lăn giăm tlung Sêbôim phă kdrăn tač.
Hlăk anăn, amâo mâo ôh mnuih tia hlăm tar ƀar čar Israel; kyuadah phung Philistin lač, “Huĭdah phung Hêbrơ tia kơ diñu pô đao gưm leh anăn kju.”
Snăn grăp čô êkei Israel trŭn nao kơ phung Philistin čiăng sah wăng kai, wăng kuôk, jông, leh anăn mniă.
Ênoh mưn arăng sah wăng kai leh anăn wăng kuôk jing sa pim, leh anăn sa kdrêč hlăm tlâo sêkel jing ênoh mưn arăng sah jông leh anăn čur giê msei.
Snăn ti hruê bi blah amâo mâo đao gưm, kăn mâo kju rei hlăm kngan jih jang phung ƀuôn sang dôk mbĭt hŏng Y-Sôl leh anăn Y-Jônathan; knŏng Y-Sôl leh anăn Y-Jônathan anak êkei ñu mâo dŏ anăn.
Sa phung kahan hlăm kđông phung Philistin nao dôk ti êlan găn nao kơ ƀuôn Mikmas.
Sa hruê, Y-Jônathan anak êkei Y-Sôl lač kơ êkei hlăk ai djă khil ñu, “Bơ drei nao ti kđông phung Philistin tĭng nah dih.” Ƀiădah ñu amâo hưn ôh kơ ama ñu.
Y-Sôl dôk ti ktăm ƀuôn Gibêa ti gŭ ana boh pomgranat ti ƀuôn Migrôn; leh anăn phung ƀuôn sang mbĭt hŏng ñu mâo hlăm brô năm êtuh čô,
leh anăn mâo Y-Ahija anak êkei Y-Ahitup, hơô ao êphôt; pô anei jing adei Y-Ikabôt; Y-Ahija jing čô Y-Phinêas, čô Y-Hêli, khua ngă yang Yêhôwa ti ƀuôn Silô. Phung ƀuôn sang amâo thâo ôh kơ Y-Jônathan đuĕ nao leh.
Ti anôk găn anôk Y-Jônathan duah čiăng nao kơ kđông phung kahan Philistin, mâo sa klŏ boh tâo prŏng msĕ si êgei tĭng dua nah djiêu anôk găn anăn, sa boh arăng bi anăn Bôsê leh anăn sa boh mkăn arăng bi anăn Sênê.
Sa boh dôk tĭng dưr phă hŏng ƀuôn Mikmas, leh anăn sa boh mkăn dôk tĭng dhŭng phă hŏng ƀuôn Gêba.
Y-Jônathan lač kơ êkei hlăk ai djă mnơ̆ng ñu bi blah, “Bơ drei nao kơ kđông phung amâo khăt klĭt anei. Năng ai Yêhôwa srăng ngă brei kơ drei, kyuadah amâo mâo sa mnơ̆ng kơ̆ng Yêhôwa bi mtlaih ôh thâodah drei lu thâodah ƀiă.”
Pô djă mnơ̆ng ñu bi blah wĭt lač kơ ñu, “Ngă bĕ jih tui si klei mĭn ih čiăng, kâo dôk mbĭt hŏng ih, tui si klei ih mĭn, snăn mơh klei kâo mĭn.”
Snăn Y-Jônathan lač, “Drei srăng găn nao truh kơ phung anăn, leh anăn drei srăng bi êdah drei pô kơ diñu.
Tơdah diñu lač kơ drei, ‘Guôn bĕ, hmei nao kơ diih,’ snăn drei srăng ăt dôk ti anôk drei, leh anăn drei amâo srăng đĭ nao kơ diñu ôh.
Ƀiădah tơdah diñu lač, ‘Đĭ hriê bĕ kơ hmei,’ snăn drei srăng đĭ nao, kyuadah Yêhôwa jao diñu leh hlăm kngan drei. Klei anăn srăng jing klei bi knăl kơ drei.”
Snăn jih diñu dua bi êdah diñu pô ti kđông phung Philistin; leh anăn phung Philistin lač, “Dlăng bĕ, phung Hêbrơ kbiă mơ̆ng ƀăng anôk diñu đuĕ dăp leh.”
Leh anăn phung êkei hlăm kđông iêu Y-Jônathan leh anăn kơ pô djă mnơ̆ng ñu bi blah leh anăn lač, “Đĭ hriê bĕ kơ hmei, leh anăn hmei srăng bi êdah kơ diih sa klei.” Y-Jônathan lač kơ pô djă mnơ̆ng ñu bi blah, “Đĭ tui hlue kâo, kyuadah Yêhôwa jao diñu leh hlăm kngan phung Israel.”
Leh anăn Y-Jônathan êrui đĭ, leh anăn pô djă mnơ̆ng ñu bi blah tui hlue ñu. Phung Philistin êbuh ti anăp Y-Jônathan, leh anăn pô djă mnơ̆ng ñu bi blah bi mdjiê digơ̆ ti tluôn ñu.
Hlăm klei Y-Jônathan leh anăn pô djă mnơ̆ng ñu bi blah bi mdjiê tal êlâo mâo hlăm brô dua pluh čô êkei hlăm anôk ai êmô mă bruă sa mkrah hruê.
Mâo klei huĭ snăk hlăm kđông, hlăm hma, leh anăn hlăm jih phung ƀuôn sang; phung kahan hlăm kđông leh anăn phung êpul tlĕ kăp bi rai ktư̆ yơ̆ng; lăn ktư̆ yơ̆ng, leh anăn mâo klei bi huĭ prŏng snăk.
Phung kahan gak Y-Sôl hlăm ƀuôn Gibêa čar Benjamin dlăng; leh anăn nĕ anei lu mnuih êran đuĕ tinei tinăn.
Hlăk anăn Y-Sôl lač kơ phung ƀuôn sang dôk mbĭt hŏng ñu, “Yap bĕ čiăng thâo hlei pô đuĕ leh mơ̆ng phung drei.” Tơdah diñu yap leh, nĕ anei amâo ƀuh ôh Y-Jônathan leh anăn pô djă mnơ̆ng ñu bi blah.
Y-Sôl lač kơ Y-Ahija, “Kkung ba hip Aê Diê tinei,” kyuadah ênuk anăn hip Aê Diê arăng kkung hiu mbĭt hŏng phung ƀuôn sang Israel.
Êjai Y-Sôl blŭ kơ khua ngă yang, klei hao hao hlăm kđông phung Philsitin jing ktang hĭn êjai; leh anăn Y-Sôl lač kơ khua ngă yang, “Kñŭn bĕ kngan ih.”
Y-Sôl leh anăn phung ƀuôn sang dôk mbĭt hŏng ñu bi kƀĭn leh anăn nao kơ anôk bi blah; nĕ anei, đao gưm phung Philistin grăp čô ngă kơ găp ñu pô, leh anăn mâo klei rŭng răng prŏng snăk.
Bi phung Hêbrơ dôk leh mbĭt hŏng phung Philistin êlâo kơ hruê anăn leh anăn mŭt leh mbĭt hŏng diñu hlăm kđông, digơ̆ mơh lŏ wĭt bi mguôp hŏng phung Israel dôk mbĭt hŏng Y-Sôl leh anăn Y-Jônathan.
Msĕ mơh tơdah jih jang phung êkei Israel đuĕ dăp leh hlăm čar kngư Êphraim hmư̆ kơ phung Philistin đuĕ, wăt digơ̆ mơh tiŏ bi blah hŏng phung Philistin.
Snăn Yêhôwa bi mtlaih phung Israel hruê anăn; leh anăn diñu ăt dôk bi blah găn kbưi hĭn hŏng ƀuôn Bet-Awen.
Hruê anăn phung êkei Israel mâo klei awăt leh anăn êpa; kyuadah Y-Sôl ngă klei kat asei kơ phung ƀuôn sang, lač, “Tăm pah hĕ kơ pô ƀơ̆ng huă êlâo yang hruê lĕ leh anăn êlâo kâo rŭ ênua kơ phung roh kâo.” Snăn amâo mâo pô djiêl mnơ̆ng ƀơ̆ng huă ôh.
Jih jang phung ƀuôn sang mŭt leh hlăm kmrơ̆ng, leh anăn mâo êa hnuê ti lăn.
Tơdah phung ƀuôn sang mŭt hlăm kmrơ̆ng, nĕ anei êa hnuê dôk rôč, ƀiădah amâo mâo pô dưm kngan ñu kơ ƀăng êgei ôh; kyuadah phung ƀuôn sang huĭ kơ klei kat asei.
Ƀiădah Y-Jônathan amâo hmư̆ ôh ama ñu mtă kơ phung ƀuôn sang hŏng klei kat asei, snăn ñu yơr êdŭk giê ñu djă ti kngan, ñu đrŭt êdŭk giê anăn hlăm ksing hnuê, leh anăn ba kngan ti ƀăng êgei ñu; leh anăn ală ñu jing mngač.
Hlăk anăn sa čô hlăm phung ƀuôn sang lač, “Ama ih mtă leh ktang tĭt kơ phung ƀuôn sang hŏng klei kat asei lač, ‘Tăm pah hĕ kơ pô ƀơ̆ng huă hruê anei.’ ” Kyuanăn phung ƀuôn sang êwiêt leh.
Leh anăn Y-Jônathan lač, “Ama kâo bi rŭng leh čar. Dlăng bĕ si ală kâo jing hĕ mngač leh, kyuadah kâo djiêl leh ƀiă êa hnuê anei.
Jing jăk hĭn yơh tơdah phung ƀuôn sang ƀơ̆ng huă êngiê hruê anei mnơ̆ng diñu sua mơ̆ng phung roh; snăn klei bi mdjiê phung Philistin srăng jing prŏng hĭn!”
Hruê anăn diñu bi mdjiê phung Philistin dơ̆ng mơ̆ng ƀuôn Mikmas truh kơ ƀuôn Aijalon, leh anăn phung ƀuôn sang êwiêt snăk leh.
Phung ƀuôn sang lơ lăm mă mnơ̆ng diñu sua, mă biăp, êmô, leh anăn êđai êmô, koh digơ̆ ti lăn; leh anăn phung ƀuôn sang ƀơ̆ng digơ̆ wăt êrah.
Mâo mnuih hưn kơ Y-Sôl, “Nĕ anei phung ƀuôn sang ngă soh hŏng Yêhôwa êjai ƀơ̆ng wăt êrah.” Y-Sôl lač, “Diih ngă hŏng klei lhiăr, bi klŭng bĕ sa klŏ boh tâo prŏng kơ kâo tinei.”
Y-Sôl lač, “Bra hiu bĕ ti krah phung ƀuôn sang leh anăn lač kơ diñu, ‘Brei grăp čô đoh ba êmô ñu amâodah biăp ñu, koh digơ̆ tinei leh anăn ƀơ̆ng. Đăm ngă soh ôh hŏng Yêhôwa êjai ƀơ̆ng wăt êrah.’ ” Snăn mlam anăn grăp čô hlăm phung ƀuôn sang đoh ba êmô mbĭt leh anăn koh gơ̆ tinăn.
Y-Sôl mdơ̆ng sa boh knưl ngă yang kơ Yêhôwa; anăn jing knưl êlâo hĭn ñu tuôm ngă leh kơ Yêhôwa.
Leh anăn Y-Sôl lač, “Êjai mlam brei drei trŭn tiŏ phung Philistin leh anăn bi mdjiê diñu tơl aguah mngač. Đăm drei lui sa čô diñu ôh.” Digơ̆ lač, “Ngă bĕ tui si ih mĭn jăk.” Ƀiădah khua ngă yang lač, “Brei drei nao giăm kơ Aê Diê tinei.”
Y-Sôl êmuh kơ Aê Diê, “Kâo srăng trŭn tiŏ phung Philistin mơ̆? Ih srăng jao diñu hlăm kngan phung Israel mơ̆?” Ƀiădah Aê Diê amâo lŏ wĭt lač kơ ñu ôh hruê anăn.
Y-Sôl lač, “Hriê giăm tinei, Ơ jih jang phung khua kơ phung ƀuôn sang. Brei diih dlăng si klei soh anei truh leh hruê anei.
Kyuadah tui si Yêhôwa dôk hdĭp, pô bi mtlaih phung Israel, wăt tơdah klei soh anăn djŏ kơ Y-Jônathan anak êkei kâo pô dưn, ñu srăng djiê sĭt nik yơh.” Ƀiădah amâo mâo sa čô êkei ti krah jih jang phung ƀuôn sang lŏ wĭt lač kơ ñu ôh.
Ñu lač kơ jih jang phung Israel, “Diih srăng dôk tĭng sa nah, leh anăn kâo hŏng Y-Jônathan anak êkei kâo tĭng sa nah mkăn.” Phung ƀuôn sang lač kơ Y-Sôl, “Ngă bĕ tui si ih mĭn jăk.”
Snăn Y-Sôl lač, “Ơ Yêhôwa Aê Diê phung Israel, si ngă ih amâo lŏ wĭt lač kơ dĭng duăl ih hruê anei? Tơdah klei soh anei jing mơ̆ng kâo amâodah mơ̆ng anak êkei kâo Y-Jônathan brei djŏ urim; ƀiădah tơdah klei soh anei kbiă hriê mơ̆ng phung ƀuôn sang Israel brei djŏ thumim.” Leh anăn klei mđăo anăn djŏ kơ Y-Jônathan leh anăn kơ Y-Sôl, ƀiădah phung ƀuôn sang jing êngeh.
Hlăk anăn Y-Sôl lač, “Ngă klei mđăo kơ kâo hŏng anak êkei kâo Y-Jônathan.” Leh anăn klei mđăo djŏ kơ Y-Jônathan.
Y-Sôl lač kơ Y-Jônathan, “Hưn kơ kâo ya klei ih ngă leh.” Y-Jônathan hưn kơ ñu, “Kâo djiêl leh ƀiă êa hnuê hŏng êdŭk giê kâo djă ti kngan. Ti anei kâo, kâo srăng djiê yơh.”
Y-Sôl lač, “Brei Aê Diê ngă snăn kơ kâo leh anăn kdlưn mơh, tơdah ih amâo djiê, Ơ Y-Jônathan.”
Hlăk anăn phung ƀuôn sang lač kơ Y-Sôl, “Si ngă, Y-Jônathan srăng djiê mơ̆, pô bi truh leh klei dưi prŏng anei hlăm phung Israel? Hơăi, amâo djŏ snăn ôh! Tui si Yêhôwa dôk hdĭp, sa aruăt ƀŭk mơ̆ng boh kŏ ñu amâo srăng luh ti lăn ôh; kyuadah ñu ngă bruă mbĭt hŏng Aê Diê hruê anei.” Snăn phung ƀuôn sang bi mtlaih Y-Jônathan, gơ̆ amâo djiê ôh.
Leh anăn Y-Sôl mdei amâo lŏ tiŏ phung Philistin ôh; leh anăn phung Philistin wĭt kơ anôk diñu pô.
Leh Y-Sôl mă tŭ klei jing mtao kơ phung Israel, ñu bi blah hŏng jih jang phung roh ñu jŭm gah găn, hŏng phung Môap, hŏng phung Amôn, hŏng phung Êđôm, hŏng phung mtao čar Sôba, leh anăn hŏng phung Philistin. Tar ƀar ti anôk ñu nao, ñu dưi hŏng digơ̆ jih.
Ñu ngă hŏng klei ktang, leh anăn bi blah hŏng phung Amalek, leh anăn bi mtlaih phung Israel mơ̆ng kngan phung plah mă leh digơ̆.
Phung anak êkei Y-Sôl mâo Y-Jônathan, Y-Iswi, leh anăn Y-Malkisua. Anăn dua čô anak mniê ñu snei, anăn pô arăng kkiêng tal êlâo jing H'Mêrap, leh anăn pô mda hĭn jing H'Mikal.
Anăn mô̆ Y-Sôl jing H'Ahinôam anak mniê Y-Ahimas. Anăn khua phung kahan ñu jing Y-Apner anak êkei Y-Ner, mneh Y-Sôl.
Y-Kis jing ama Y-Sôl, leh anăn Y-Ner, ama Y-Apner jing anak êkei Y-Abiêl.
Êjai jih ênuk Y-Sôl dôk hdĭp mâo klei bi blah ktang snăk hŏng phung Philistin; leh anăn tơdah Y-Sôl ƀuh sa čô êkei ktang amâodah jhŏng, ñu mă yua gơ̆ kơ ñu pô.
Y-Samuel lač kơ Y-Sôl, “Yêhôwa tiŏ hriê kâo leh čiăng trôč êa ƀâo mngưi kơ ih brei ih jing mtao kơ phung ƀuôn sang ñu Israel. Snăn ară anei dôk hmư̆ bĕ klei Yêhôwa lač.
Snei klei Yêhôwa kơ phung kahan lač, ‘Kâo srăng bi kmhal klei phung Amalek ngă leh kơ phung Israel êjai bi kdơ̆ng hŏng digơ̆ ktuê êlan, hlăk digơ̆ kbiă mơ̆ng čar Êjip.
Ară anei brei ih nao bi blah hŏng phung Amalek, leh anăn bi rai jih jang mnơ̆ng diñu mâo. Đăm hơưi diñu ôh, ƀiădah bi mdjiê hĕ phung êkei wăt mniê, phung hđeh leh anăn phung anak dôk mam, phung êmô leh anăn biăp, aseh samô leh anăn aseh dliê.’ ”
Snăn Y-Sôl iêu bi kƀĭn phung ƀuôn sang leh anăn yap digơ̆ ti ƀuôn Têlaim, mâo dua êtuh êbâo čô kahan êbat jơ̆ng, leh anăn pluh êbâo čô êkei phung Yuđa.
Y-Sôl truh ti ƀuôn phung Amalek, leh anăn dôk kăp hlăm tlung.
Y-Sôl lač kơ phung Kênit, “Đuĕ nao! Kbiă bĕ mơ̆ng krah phung Amalek, huĭdah kâo bi rai diih mbĭt hŏng diñu; kyuadah diih bi êdah leh klei pap kơ jih jang phung ƀuôn sang Israel hlăk digơ̆ kbiă mơ̆ng čar Êjip.” Snăn phung Kênit đuĕ mơ̆ng krah phung Amalek.
Y-Sôl dưi hŏng phung Amalek mơ̆ng čar Hawila truh ti kdrăn tač Sur tĭng ngŏ čar Êjip.
Ñu mă hdĭp Y-Agak mtao phung Amalek leh anăn bi rai jih phung ƀuôn sang hŏng mta đao gưm.
Ƀiădah Y-Sôl leh anăn phung ƀuôn sang pioh dôk hdĭp kơ Y-Agak leh anăn phung biăp, êmô, hlô mnơ̆ng êmŏng, êđai biăp jăk hĭn, leh anăn jih jang mnơ̆ng jăk, leh anăn amâo bi rai ôh jih mnơ̆ng anăn; jih jang mnơ̆ng arăng bi êmut leh anăn mnơ̆ng amâo mâo yuôm diñu bi rai jih.
Yêhôwa lač kơ Y-Samuel,
“Kâo hƀlŏk kơ klei kâo mjing leh Y-Sôl mtao; kyuadah ñu lui wir leh amâo lŏ tui hlue kâo ôh, leh anăn amâo ngă ôh tui si klei kâo mtă leh.” Y-Samuel ngêñ snăk leh anăn ur kơ Yêhôwa jih mlam.
Y-Samuel kgŭ ưm aguah čiăng bi tuôm hŏng Y-Sôl êjai aguah; leh anăn arăng hưn kơ Y-Samuel, “Y-Sôl truh leh kơ čư̆ Karmel, leh anăn nĕ anei ñu mdơ̆ng leh sa mnơ̆ng pioh bi hdơr kơ ñu pô, leh anăn wir đuĕ nao truh kơ ƀuôn Gilgal.”
Y-Samuel truh kơ Y-Sôl, leh anăn Y-Sôl lač kơ ñu, “Akâo kơ Yêhôwa hơêč hmưi kơ ih. Kâo ngă leh tui si klei Yêhôwa mtă.”
Y-Samuel lač, “Snăn, si ngă mâo asăp biăp mñê truh ti knga kâo, wăt asăp êmô bŭ mơh kâo hmư̆?”
Y-Sôl lač, “Diñu đoh ba digơ̆ mơ̆ng phung Amalek; kyuadah phung ƀuôn sang hơưi kơ biăp leh anăn êmô jăk hĭn čiăng ngă yang kơ Yêhôwa Aê Diê ih; leh anăn mnơ̆ng mkăn hmei bi rai hĕ jih.”
Leh anăn Y-Samuel lač kơ Y-Sôl, “Dôk kriêp bĕ! Kâo srăng hưn kơ ih klei Yêhôwa blŭ leh kơ kâo mlam mlei.” Leh anăn ñu lač kơ gơ̆, “Blŭ bĕ.”
Y-Samuel lač, “Wăt tơdah ih jing điêt kơ ală ih pô, amâo djŏ hĕ ih jing khua kơ phung găp djuê Israel? Yêhôwa trôč leh êa ƀâo mngưi brei ih jing mtao kơ phung Israel.
Yêhôwa tiŏ nao ih leh, leh anăn lač, ‘Nao bi rai bĕ jih phung soh jhat phung Amalek, leh anăn bi blah hŏng diñu tơl diñu rai luč jih.’
Snăn si ngă ih amâo gưt kơ asăp Yêhôwa ôh? Si ngă ih lơ lăm kơ mnơ̆ng plah mă, leh anăn ngă klei jhat ti anăp ală Yêhôwa?”
Y-Sôl lač kơ Y-Samuel, “Kâo gưt leh asăp Yêhôwa, kâo nao leh ngă tui si klei Yêhôwa mtă leh brei kâo nao. Kâo atăt ba leh Y-Agak mtao phung Amalek, leh anăn kâo bi rai leh jih jang phung Amalek.
Ƀiădah phung ƀuôn sang mă mnơ̆ng plah mă, phung biăp leh anăn êmô, mnơ̆ng jăk hĭn mơ̆ng mnơ̆ng pioh kơ klei bi rai, čiăng ngă yang kơ Yêhôwa Aê Diê ih ti ƀuôn Gilgal.”
Y-Samuel lač, “Yêhôwa ƀuh mơ̆ klei mơak hlăm mnơ̆ng myơr čuh leh anăn mnơ̆ng ngă yang msĕ si hlăm klei gưt asăp kơ Yêhôwa? Nĕ anei, klei gưt asăp jing jăk hĭn kơ klei ngă yang, leh anăn klei dôk hmư̆ jing jăk hĭn kơ prăi biăp knô.
Kyuadah klei bi kdơ̆ng jing msĕ si klei soh mdian, leh anăn klei khăng kŏ jing msĕ si klei wê leh anăn klei kkuh rup yang. Kyuadah ih hngah leh klei Yêhôwa blŭ, ñu hngah leh mơh kơ klei ih jing mtao.”
Y-Sôl lač kơ Y-Samuel, “Kâo ngă soh leh; kyuadah kâo gao leh klei Yêhôwa mtă, leh anăn klei ih blŭ, kyuadah kâo huĭ kơ phung ƀuôn sang leh anăn gưt asăp kơ diñu.
Snăn ară anei, kâo akâo kơ ih, pap brei kơ klei soh kâo, leh anăn lŏ wĭt mbĭt hŏng kâo čiăng kơ kâo dưi kkuh mpŭ kơ Yêhôwa.”
Y-Samuel lač kơ Y-Sôl, “Kâo amâo srăng lŏ wĭt mbĭt hŏng ih ôh; kyuadah ih hngah leh kơ klei Yêhôwa blŭ, leh anăn Yêhôwa hngah leh kơ ih jing mtao kiă kriê phung Israel.”
Êjai Y-Samuel wir čiăng đuĕ nao, Y-Sôl djă ti kdrŭn ao jhung ñu tơl tĭ hĕ.
Y-Samuel lač kơ ñu, “Yêhôwa hiêk leh ƀuôn ala mtao Israel mơ̆ng ih hruê anei, leh anăn brei gơ̆ leh kơ sa čô riêng gah ih, pô jing jăk hĭn kơ ih.
Leh anăn msĕ mơh Pô Guh Kơang kơ phung Israel amâo srăng luar amâodah bi mlih klei mĭn ôh; kyuadah ñu amâo jing sa čô mnuih ôh čiăng kơ ñu bi mlih klei mĭn.”
Y-Sôl wĭt lač, “Kâo ngă soh leh, ƀiădah mpŭ bĕ kơ kâo ară anei ti anăp phung khua mduôn phung ƀuôn sang kâo leh anăn ti anăp phung Israel, leh anăn lŏ hriê bĕ mbĭt hŏng kâo čiăng kơ kâo dưi kkuh mpŭ kơ Yêhôwa Aê Diê ih.”
Snăn Y-Samuel lŏ wĭt tui hlue Y-Sôl; leh anăn Y-Sôl kkuh mpŭ kơ Yêhôwa.
Leh anăn Y-Samuel lač, “Atăt ba Y-Agak mtao phung Amalek kơ kâo tinei.” Leh anăn Y-Agak nao kơ ñu hŏng klei mơak. Y-Agak lač, “Sĭt nik klei ênguôt kơ klei djiê êgao leh.”
Y-Samuel lač, “Msĕ si đao gưm ih brei leh lu mniê luč anak, snăn mơh amĭ ih srăng luč anak mbĭt hŏng phung mniê mkăn.” Leh anăn Y-Samuel koh Y-Agak lu kdrêč ti anăp Yêhôwa, ti ƀuôn Gilgal.
Leh anăn Y-Samuel nao kơ ƀuôn Rama leh anăn Y-Sôl đĭ wĭt kơ sang ñu pô ti ƀuôn Gibêa ƀuôn Y-Sôl.
Y-Samuel amâo lŏ ƀuh Y-Sôl ôh tơl hruê ñu djiê, ƀiădah Y-Samuel ênguôt kyua Y-Sôl. Leh anăn Yêhôwa hƀlŏk kơ klei ñu mjing hĕ Y-Sôl mtao kơ phung Israel.
Yêhôwa lač kơ Y-Samuel, “Dŭm boh sui ih srăng ênguôt kyua Y-Sôl, êjai ƀuh kâo hngah leh kơ ñu jing mtao kiă kriê phung Israel? Bi bŏ ki ih hŏng êa ƀâo mngưi leh anăn nao bĕ; kâo srăng tiŏ ih nao kơ sang Y-Yêsê, sa čô mnuih ƀuôn Betlêhem, kyuadah kâo ruah leh kơ kâo pô sa čô mtao mơ̆ng phung anak êkei ñu.”
Y-Samuel lač, “Si kâo dưi nao lĕ? Tơdah Y-Sôl hmư̆ klei anăn ñu srăng bi mdjiê kâo.” Yêhôwa lač, “Đoh ba mbĭt hŏng ih sa drei êmô ana ra, leh anăn lač, ‘Kâo hriê čiăng ngă yang kơ Yêhôwa.’
Leh anăn jak Y-Yêsê kơ klei ngă yang, leh anăn kâo srăng bi êdah kơ ih ya ih srăng ngă; leh anăn brei ih trôč êa ƀâo mngưi pioh kơ kâo, pô kâo srăng ktrâo brei kơ ih.”
Y-Samuel ngă tui si Yêhôwa mtă leh, leh anăn nao kơ ƀuôn Betlêhem. Phung khua mduôn ƀuôn anăn nao bi tuôm hŏng ñu hŏng klei ktư̆ yơ̆ng leh anăn lač, “Ih hriê hŏng klei êđăp ênang mơ̆?”
Ñu lač, “Hŏng klei êđăp ênang mơh. Kâo hriê ngă yang kơ Yêhôwa. Bi doh jăk bĕ diih pô leh anăn hriê mbĭt hŏng kâo kơ klei ngă yang.” Ñu bi doh jăk Y-Yêsê leh anăn phung anak êkei gơ̆, leh anăn jak digơ̆ kơ klei ngă yang.
Tơdah digơ̆ truh, ñu dlăng kơ Y-Êliap leh anăn mĭn, “Sĭt nik pô Yêhôwa trôč êa ƀâo mngưi dôk ti anăp Yêhôwa anei.”
Ƀiădah Yêhôwa lač kơ Y-Samuel, “Đăm dlăng asei mlei ti êngao amâodah kơ klei ñu dlông awan ôh, kyuadah kâo hngah kơ ñu leh. Kyuadah Yêhôwa amâo dlăng msĕ si mnuih dlăng ôh; mnuih dlăng asei mlei ti êngao, ƀiădah Yêhôwa dlăng kơ ai tiê.”
Y-Yêsê iêu Y-Abinadap, leh anăn brei gơ̆ găn ti anăp Y-Samuel, leh anăn ñu lač, “Yêhôwa kăn ruah pô anei rei.”
Y-Yêsê brei Y-Sama găn. Ñu lač, “Yêhôwa kăn ruah pô anei rei.”
Y-Yêsê brei kjuh čô anak êkei ñu găn ti anăp Y-Samuel. Leh anăn Y-Samuel lač kơ Y-Yêsê, “Yêhôwa amâo ruah phung anei ôh.”
Leh anăn Y-Samuel lač kơ Y-Yêsê, “Dŭm anăn hĕ jih jang phung anak êkei ih?” Gơ̆ lač, “Ăt dôk mơh pô mda hĭn, ƀiădah nĕ anei ñu dôk kiă biăp.” Y-Samuel lač kơ Y-Yêsê, “Tiŏ nao mnuih iêu ñu, kyuadah drei amâo srăng dôk gŭ huă ƀơ̆ng ôh tơl ñu truh tinei.”
Y-Yêsê tiŏ nao mnuih, leh anăn atăt ba gơ̆ hriê; gơ̆ mâo ƀô̆ mta ngur, ală siam, leh anăn kƀăt êkei. Yêhôwa lač, “Kgŭ bĕ, trôč êa ƀâo mngưi kơ gơ̆, kyuadah djŏ gơ̆ yơh.”
Y-Samuel mă ki êa ƀâo mngưi leh anăn trôč kơ gơ̆ ti anăp phung ayŏng gơ̆. Leh anăn Mngăt Myang Yêhôwa hriê dôk hlăm Y-Đawit mơ̆ng hruê anăn kơ anăp. Leh klei anăn, Y-Samuel kgŭ leh anăn nao kơ ƀuôn Rama.
Mngăt Myang Yêhôwa kbiă đuĕ mơ̆ng Y-Sôl, leh anăn sa čô yang jhat mơ̆ng Yêhôwa tiŏ hriê bi rŭng ñu.
Phung dĭng buăl Y-Sôl lač kơ ñu, “Nĕ anei, sa čô yang jhat mơ̆ng Aê Diê bi rŭng ih.
Akâo kơ khua hmei mtă kơ phung dĭng buăl ih dôk ti anăp ih duah sa čô êkei knhăk pĕ brô̆; leh anăn tơdah yang jhat mơ̆ng Aê Diê dôk ngă kơ ih, ñu srăng pĕ brô̆ leh anăn ih srăng hlao.”
Snăn Y-Sôl lač kơ phung dĭng buăl ñu, “Duah bĕ kơ kâo sa čô êkei dưi pĕ brô̆ jăk, leh anăn atăt gơ̆ kơ kâo.”
Sa čô hlăm phung êkei hlăk ai lŏ wĭt lač, “Nĕ anei, kâo ƀuh leh sa čô anak êkei Y-Yêsê mnuih ƀuôn Betlêhem, gơ̆ jing pô knhăk pĕ brô̆, sa čô jhŏng ktang, sa čô thâo bi blah, thâo răng kơ klei blŭ, leh anăn sa čô thâo piăt asei mlei; leh anăn Yêhôwa dôk mbĭt hŏng gơ̆.”
Snăn Y-Sôl tiŏ nao phung hưn kơ Y-Yêsê, lač, “Tiŏ hriê bĕ kơ kâo Y-Đawit anak êkei ih, pô dôk kiă biăp.”
Y-Yêsê mă sa drei aseh dliê mdiăng kpŭng, sa boh giêt klĭt kpiê, leh anăn sa drei êđai bê, leh anăn mơĭt dŏ anăn kơ Y-Sôl mbĭt hŏng Y-Đawit anak êkei ñu.
Y-Đawit truh kơ Y-Sôl leh anăn mŭt hlăm bruă ñu. Y-Sôl khăp kơ gơ̆ snăk, leh anăn gơ̆ jing pô djă mnơ̆ng ñu bi blah.
Y-Sôl mơĭt klei blŭ kơ Y-Yêsê snei, “Lui Y-Đawit mă bruă kơ kâo, kyuadah ñu mâo klei pap ti anăp ală kâo.”
Tơdah yang jhat mơ̆ng Aê Diê dôk ti Y-Sôl, Y-Đawit mă brô̆ leh anăn pĕ; snăn Y-Sôl mâo klei êđăp, hlao, leh anăn yang jhat kbiă đuĕ mơ̆ng ñu.
Phung Philistin bi kƀĭn phung kahan diñu kơ klei bi blah; leh anăn diñu bi kƀĭn ti ƀuôn Sôkô hlăm čar Yuđa. Diñu ngă kđông plah wah ƀuôn Sôkô hŏng ƀuôn Asêka ti anôk Êphes-Damim.
Y-Sôl leh anăn phung êkei Israel bi kƀĭn mơh, leh anăn ngă kđông hlăm tlung Êlah, leh anăn dăp kahan kơ klei bi blah hŏng phung Philistin.
Phung Philistin dôk ti dlông čư̆ tĭng sa nah anei, leh anăn phung Israel dôk ti dlông čư̆ tĭng nah dih, mâo tlung plah wah diñu.
Mâo sa čô êkei jhŏng ktang bi anăn Y-Gôliat mơ̆ng ƀuôn Gat, awan ñu mâo năm heh sa kgam, kbiă mơ̆ng kđông phung Philistin.
Ñu đua đuôn ngă hŏng kông, ñu hơô ao bi blah mâo kkaih, boh ktrŏ ao anăn êma êbâo sêkel kông.
Ñu mâo mnơ̆ng hruôm thung hŏng kông, leh anăn sa ƀĕ kju ngă hŏng kông ñu klam ti mra ñu.
Grăn kdrang ñu jing msĕ si mnơ̆k arăng pơ̆k mñam, leh anăn boh ktrŏ mta kdrang ñu mâo năm êtuh sêkel msei; leh anăn pô djă khil ñu êbat ti anăp ñu.
Ñu dôk dơ̆ng leh anăn ur kơ phung kahan Israel, “Si ngă diih kbiă čiăng dăp kơ klei bi blah? Amâo djŏ hĕ kâo jing sa čô Philistin, leh anăn amâo djŏ hĕ diih jing phung dĭng buăl Y-Sôl? Ruah bĕ sa čô êkei kơ diih pô, leh anăn brei ñu trŭn hriê kơ kâo.
Tơdah ñu dưi bi blah hŏng kâo leh anăn bi mdjiê kâo, hmei srăng jing dĭng buăl diih. Ƀiădah tơdah kâo dưi hŏng ñu leh anăn bi mdjiê ñu, snăn diih srăng jing dĭng buăl hmei leh anăn mă bruă kơ hmei.”
Leh anăn êkei Philistin lač, “Kâo jak phung kahan Israel bi blah hruê anei. Brei kơ kâo sa čô êkei čiăng kơ hmei dưi bi blah.”
Tơdah Y-Sôl leh anăn jih jang phung Israel hmư̆ êkei Philistin blŭ snăn, diñu dlưh ai leh anăn huĭ snăk.
Y-Đawit jing anak êkei sa čô Êphrata mơ̆ng ƀuôn Betlêhem hlăm čar Yuđa bi anăn Y-Yêsê, pô mâo sa păn čô anak êkei. Hlăm ênuk Y-Sôl, Y-Yêsê mduôn leh, dôk hdĭp sui thŭn leh.
Tlâo čô anak êkei Y-Yêsê khua hĭn tui hlue leh Y-Sôl kơ klei bi blah; anăn tlâo čô anak êkei ñu nao leh kơ klei bi blah mâo Y-Êliap anak kkiêng êlâo, anak tal dua Y-Abinadap, leh anăn anak tal tlâo Y-Sama.
Y-Đawit jing pô mda hĭn; tlâo čô khua hĭn tui hlue leh Y-Sôl,
ƀiădah Y-Đawit êrô wĭt nao mơ̆ng Y-Sôl čiăng kiă biăp ama ñu ti ƀuôn Betlêhem.
Êjai pă pluh hruê êkei Philistin anăn kbiă leh anăn dôk dơ̆ng aguah leh anăn tlam.
Y-Yêsê lač kơ Y-Đawit anak êkei ñu, “Mă kơ phung ayŏng ih sa êphah ƀraih đeh leh anăn pluh klŏ kpŭng anei, leh anăn ba djăl kơ kđông kahan phung ayŏng ih.
Msĕ mơh mă pluh klŏ ƀêñ êa ksâo anei brei kơ khua kiă sa êbâo čô kahan diñu, čiăng ƀuh thâodah phung ayŏng ih dôk suaih asei mlei, leh anăn djă ba mnơ̆ng bi knăl mơ̆ng diñu.”
Y-Sôl, phung ayŏng ih, leh anăn jih jang phung kahan Israel dôk hlăm tlung Êlah bi blah hŏng phung Philistin.
Y-Đawit kgŭ aguah ưm, lui biăp hŏng sa čô mgăt kiă, mă mnơ̆ng anăn, leh anăn nao tui si Y-Yêsê mtă leh kơ ñu. Ñu truh kơ kđông êjai phung kahan nao kơ anôk bi blah ur driâo kơ klei bi blah.
Phung Israel leh anăn phung Philistin dăp kơ klei bi blah.
Y-Đawit lui jao hĕ mnơ̆ng ñu ba kơ pô kriê mnơ̆ng leh anăn êran nao mŭt mbĭt hŏng phung kahan. Ñu nao leh anăn kkuh kơ phung ayŏng ñu.
Êjai ñu blŭ hrăm hŏng digơ̆, nĕ anei pô jhŏng ktang Philistin mơ̆ng ƀuôn Gat bi anăn Y-Gôliat kbiă mơ̆ng phung kahan Philistin leh anăn blŭ msĕ si êlâo. Leh anăn Y-Đawit hmư̆ klei ñu blŭ.
Jih jang phung kahan Israel ƀuh êkei anăn đuĕ kơ ñu leh anăn huĭ snăk.
Phung kahan Israel lač, “Ih ƀuh mơ̆ êkei anei kbiă hriê? Sĭt nik ñu hriê bi riêl ai phung Israel kơ klei bi blah. Hlei pô bi mdjiê ñu, mtao srăng bi mdrŏng ñu hŏng lu ngăn drăp leh anăn srăng brei anak mniê gơ̆ kơ pô anăn, leh anăn gơ̆ srăng bi êngiê sang ama ñu hlăm čar Israel.”
Y-Đawit lač kơ phung dôk giăm ñu, “Ya arăng srăng ngă kơ pô bi mdjiê êkei Philistin anei, leh anăn mă hĕ klei bi hêñ mơ̆ng phung Israel? Hlei êkei Philistin amâo mâo khăt klĭt anei, jhŏng dlao wač phung kahan Aê Diê hdĭp?”
Arăng lŏ wĭt lač kơ Y-Đawit msĕ snăn, “Snăn yơh arăng srăng ngă kơ pô dưi bi mdjiê ñu.”
Y-Êliap ayŏng khua ñu hmư̆ ñu blŭ kơ phung êkei anăn; leh anăn Y-Êliap čuh ai ngêñ kơ Y-Đawit, leh anăn lač, “Si ngă ih trŭn hriê tinei? Leh anăn kơ hlei pô ih lui hĕ biăp ƀiă anăn hlăm kdrăn tač? Kâo thâo kral klei ih mĭn mgao leh anăn klei jhat hlăm ai tiê ih; kyuadah ih trŭn hriê leh čiăng ƀuh klei bi blah.”
Y-Đawit lač, “Ya klei kâo ngă leh ară anei? Amâo djŏ hĕ knŏng kâo blŭ sa boh?”
Leh anăn ñu kkui rŏng kơ ayŏng ñu wir phă pô mkăn, leh anăn blŭ msĕ snăn. Arăng lŏ wĭt lač kơ ñu msĕ si tal êlâo mơh.
Tơdah arăng hmư̆ klei Y-Đawit blŭ, arăng lŏ răk klei anăn ti anăp Y-Sôl. Y-Sôl tiŏ nao arăng iêu ñu.
Y-Đawit lač kơ Y-Sôl, “Đăm brei mâo mnuih dlưh ai ôh kyua êkei anăn; dĭng buăl ih srăng nao bi blah hŏng êkei Philistin anăn.”
Y-Sôl lač kơ Y-Đawit, “Ih amâo dưi ôh nao bi blah hŏng êkei Philistin anei, kyuadah ih jing knŏng sa čô hđeh; bi pô anăn jing sa čô thâo bi blah mơ̆ng ñu hlăk ai.”
Ƀiădah Y-Đawit lač kơ Y-Sôl, “Mphŭn dô dĭng buăl ih dôk kiă biăp ama ñu, leh anăn tơdah sa drei êmông gu amâodah kgâo hriê mă sa drei êđai biăp,
kâo tiŏ ñu, čăm ñu, leh anăn ktŭng mă êđai biăp mơ̆ng ƀăng êgei ñu; leh anăn tơdah ñu kgŭ ngă kơ kâo, kâo djă ti mlâo kang ñu, čăm ñu, leh anăn bi mdjiê ñu.
Dĭng buăl ih bi mdjiê leh đa đa êmông gu leh anăn kgâo; leh anăn êkei Philistin amâo mâo khăt klĭt anei srăng jing msĕ snăn mơh, kyuadah ñu jhŏng dlao wač phung kahan Aê Diê hdĭp.”
Y-Đawit lač, “Yêhôwa pô bi mtlaih leh kâo mơ̆ng kkâo êmông gu leh anăn mơ̆ng kkâo kgâo srăng bi mtlaih kâo mơ̆ng kngan êkei Philistin anei.” Leh anăn Y-Sôl lač kơ Y-Đawit, “Nao bĕ, leh anăn brei Yêhôwa dôk mbĭt hŏng ih!”
Leh anăn Y-Sôl bi hơô mnơ̆ng ñu bi blah kơ Y-Đawit; ñu mđua Y-Đawit đuôn kông ti boh kŏ gơ̆, leh anăn bi hơô ao msei mâo kkaih kơ gơ̆.
Y-Đawit čiêng đao gưm Y-Sôl mbĭt hŏng ao msei, leh anăn lông êbat, ƀiădah amâo dưi ôh, kyuadah ñu amâo mưng ôh hŏng dŏ anăn. Y-Đawit lač kơ Y-Sôl, “Kâo amâo dưi nao ôh mbĭt hŏng mnơ̆ng anei; kyuadah kâo amâo mưng ôh hŏng dŏ anei.” Leh anăn Y-Đawit toh hĕ mnơ̆ng anăn.
Ñu djă giê knuăk ñu leh anăn ruah êma asăr boh tâo wĭl mơ̆ng hnoh êa, leh anăn dưm dŏ anăn hlăm kdô mgăt biăp ñu. Ñu djă klei bhĭr boh tâo, leh anăn nao giăm kơ êkei Philistin anăn.
Êkei Philistin hriê leh anăn nao giăm kơ Y-Đawit, mbĭt hŏng pô djă khil ñu nao êlâo.
Tơdah êkei Philistin dlăng leh anăn ƀuh Y-Đawit, ñu mưč kơ gơ̆; kyuadah gơ̆ jing knŏng sa čô hđeh ƀô̆ mta ngur leh anăn kƀăt êkei.
Êkei Philistin lač kơ Y-Đawit, “Kâo jing sa drei asâo mơ̆, snăn ih hriê kơ kâo djă giê?” Êkei Philistin tăm pah kơ Y-Đawit hŏng anăn phung yang ñu.
Êkei Philistin lač kơ Y-Đawit, “Hriê bĕ kơ kâo, kâo srăng brei kđeh ih kơ čĭm hlăm adiê leh anăn kơ hlô hlăm dliê.”
Y-Đawit lač kơ êkei Philistin, “Ih hriê kơ kâo hŏng đao gưm, kdrang, leh anăn kju; ƀiădah kâo hriê kơ ih hlăm anăn Yêhôwa kơ phung kahan, Aê Diê kơ phung kahan Israel, kơ pô anăn ih dlao wač leh.
Hruê anei Yêhôwa srăng jao ih kơ kngan kâo, kâo srăng čăm bi êbuh ih leh anăn khăt kkuê ih, leh anăn hruê anei kâo srăng brei asei mlei djiê phung kahan Philistin kơ čĭm hlăm adiê leh anăn kơ hlô dliê; čiăng kơ jih jang lăn ala dưi thâo mâo sa čô Aê Diê hlăm čar Israel,
leh anăn čiăng kơ jih phung bi kƀĭn anei dưi thâo kơ Yêhôwa bi mtlaih amâo djŏ hŏng đao gưm amâodah hŏng kdrang ôh. Kyuadah klei dưi bi blah jing bruă Yêhôwa, leh anăn ñu srăng jao diih hlăm kngan hmei.”
Tơdah êkei Philistin kgŭ hriê giăm čiăng bi tuôm hŏng Y-Đawit, Y-Đawit êran pral kơ anôk bi blah čiăng bi tuôm hŏng êkei Philistin.
Y-Đawit huăk mă sa asăr boh tâo hlăm kdô ñu, leh anăn sơ̆ng gơ̆ hŏng klei bhĭr djŏ ti adhei êkei Philistin. Boh tâo kma hlăm adhei ñu, leh anăn ñu êbuh kŭp ƀô̆ ti lăn.
Snăn Y-Đawit dưi hŏng êkei Philistin hŏng klei klĭt bhĭr leh anăn sa asăr boh tâo. Ñu sơ̆ng djŏ kơ êkei Philistin leh anăn bi mdjiê gơ̆. Y-Đawit amâo djă đao gưm ôh.
Leh anăn Y-Đawit êran dôk dơ̆ng giăm êkei Philistin, suê̆ đao gưm gơ̆, khăt kkuê bi mdjiê gơ̆. Tơdah phung Philistin ƀuh khua jhŏng ktang diñu djiê leh, diñu đuĕ.
Phung kahan Israel leh anăn Yuđa kgŭ hŏng klei ur driâo tiŏ phung Philistin truh ti ƀuôn Gat leh anăn ƀăng jang ƀuôn Êkron. Snăn phung Philistin êka lĕ êbuh ktuê êlan mơ̆ng ƀuôn Sa-Araim truh ti ƀuôn Gat leh anăn ƀuôn Êkron.
Phung Israel wĭt mơ̆ng tiŏ phung Philistin leh anăn plah mă kđông diñu.
Y-Đawit mă boh kŏ êkei Philistin leh anăn djă ba kơ ƀuôn Yêrusalem; ƀiădah ñu dưm mnơ̆ng gơ̆ bi blah hlăm sang čhiăm ñu.
Tơdah Y-Sôl ƀuh Y-Đawit nao bi blah hŏng êkei Philistin, ñu lač kơ Y-Apner khua kơ phung kahan, “Ơ Y-Apner, hlei anak, êkei hlăk ai anei?” Y-Apner lač, “Tui si mngăt ih dôk hdĭp, Ơ mtao, kâo amâo thâo ôh.”
Mtao lač, “Duah êmuh bi thâo hlei anak, êkei hlăk ai anei.”
Êjai Y-Đawit wĭt mơ̆ng klei bi mdjiê êkei Philistin, Y-Apner mă atăt ba ñu ti anăp Y-Sôl, Y-Đawit djă boh kŏ êkei Philistin anăn.
Y-Sôl lač kơ ñu, “Hlei anak ih jing, Ơ êkei dam?” Y-Đawit lŏ wĭt lač, “Kâo jing anak êkei dĭng buăl ih Y-Yêsê ƀuôn Betlêhem.”
Tơdah leh ruê̆ Y-Đawit blŭ hŏng Y-Sôl, mngăt Y-Jônathan ling hŏng mngăt Y-Đawit, leh anăn Y-Jônathan khăp kơ gơ̆ msĕ si mngăt ñu pô.
Hruê anăn Y-Sôl kơ̆ng Y-Đawit, amâo brei gơ̆ wĭt kơ sang ama gơ̆ ôh.
Hlăk anăn Y-Jônathan ngă klei bi mguôp hŏng Y-Đawit, kyuadah ñu khăp kơ gơ̆ msĕ si mngăt ñu pô.
Y-Jônathan toh ao jhung ñu dôk hơô, leh anăn brei kơ Y-Đawit, wăt mnơ̆ng ñu bi blah, đao gưm ñu, hna ñu, leh anăn hdrăng kơiêng ñu.
Y-Đawit kbiă nao bi blah leh anăn dưi jih ti anôk Y-Sôl tiŏ nao ñu. Snăn Y-Sôl mjing ñu khua kơ phung kahan. Klei anei bi mơak jih jang phung ƀuôn sang leh anăn phung dĭng buăl Y-Sôl.
Êjai diñu êbat ktuê êlan hlăk Y-Đawit wĭt mơ̆ng klei bi mdjiê êkei Philistin anăn, phung mniê mơ̆ng jih jang ƀuôn prŏng čar Israel kbiă ti tač mmuñ leh anăn kdŏ, čiăng drông mtao Sôl hŏng asăp hgơr điêt, hŏng klei mmuñ hơ̆k mơak, leh anăn hŏng djăp mta kdrăp mmuñ.
Phung mniê mmuñ ti anăp hdơ̆ng diñu hŏng klei mơak, “Y-Sôl bi mdjiê leh lu êbâo čô, ƀiădah Y-Đawit lu pluh êbâo čô.”
Y-Sôl ăl snăk, klei blŭ anăn amâo bi mơak ñu ôh. Ñu lač, “Phung anei yap kơ Y-Đawit lu pluh êbâo, leh anăn yap kơ kâo knŏng lu êbâo. Ya dŏ mkăn ñu ka mâo, knŏng jhưng mtao yơ̆?”
Leh anăn dơ̆ng mơ̆ng hruê anăn Y-Sôl ktrŏ ƀô̆ ală hŏng Y-Đawit.
Hruê mgi, sa čô yang jhat Aê Diê tiŏ hriê truh kơ Y-Sôl, leh anăn Y-Sôl blŭ arưp aram hlăm sang ñu êjai Y-Đawit pĕ brô̆ msĕ si ñu mưng ngă leh grăp hruê. Y-Sôl djă kju.
Y-Sôl hră kju, dua bliư̆, kyua ñu mĭn, “Kâo srăng pơ̆ng bi đuôm Y-Đawit hŏng mtih.” Ƀiădah Y-Đawit dêč đuĕ jih.
Y-Sôl huĭ kơ Y-Đawit kyuadah Yêhôwa dôk mbĭt hŏng Y-Đawit, ƀiădah đuĕ leh mơ̆ng Y-Sôl.
Snăn, Y-Sôl suôt Y-Đawit mơ̆ng anăp ñu, mjing gơ̆ khua kơ sa êbâo čô kahan; leh anăn Y-Đawit kbiă nao bi blah leh anăn wĭt ti anăp phung ƀuôn sang.
Y-Đawit mâo klei dưi hlăm jih bruă ñu ngă, kyuadah Yêhôwa dôk mbĭt hŏng ñu.
Tơdah Y-Sôl ƀuh Y-Đawit mâo klei dưi nanao, Y-Sôl huĭ kơ ñu.
Ƀiădah jih jang phung Israel leh anăn phung Yuđa khăp kơ Y-Đawit; kyuadah gơ̆ jing khua atăt diñu kbiă nao bi blah leh anăn wĭt.
Y-Sôl lač kơ Y-Đawit, “Nĕ anei anak mniê khua kâo, H'Mêrap. Kâo srăng brei gơ̆ jing mô̆ ih; knŏng brei ih jing jhŏng ktang tĭng kơ kâo leh anăn bi blah kyua Yêhôwa.” Kyuadah Y-Sôl mĭn, “Đăm brei kngan kâo ngă kơ ñu ôh, ƀiădah brei kngan phung Philistin ngă kơ ñu.”
Y-Đawit wĭt lač kơ Y-Sôl, “Hlei kâo jing leh anăn hlei găp djuê kâo jing, si sang ama kâo hlăm phung Israel tơl kâo jing hĕ mtâo kơ mtao?”
Tơdah truh hruê djŏ Y-Sôl brei H'Mêrap, anak mniê Y-Sôl, kơ Y-Đawit, ƀiădah ñu arăng brei hĕ gơ̆ jing mô̆ kơ Y-Adriêl, ƀuôn Mêhôla.
Anak mniê, Y-Sôl H'Mikal khăp kơ Y-Đawit. Arăng hưn klei anăn kơ Y-Sôl, leh anăn ñu mơak kơ klei anăn.
Y-Sôl mĭn, “Kâo srăng brei gơ̆ kơ ñu, čiăng kơ gơ̆ jing kđông ƀêč kơ ñu, leh anăn čiăng kơ kngan phung Philistin dưi ngă kơ ñu.” Snăn Y-Sôl lač kơ Y-Đawit tal dua, “Ară anei ih srăng jing mtâo kâo.”
Y-Sôl mtă kơ phung dĭng buăl ñu, “Blŭ bĕ kơ Y-Đawit hjăn leh anăn lač, ‘Nĕ anei, mtao mâo klei mơak hŏng ih, leh anăn jih jang phung dĭng buăl ñu khăp kơ ih. Snăn ară anei brei ih jing hĕ mtâo kơ mtao.’ ”
Phung dĭng buăl Y-Sôl blŭ klei anăn kơ knga Y-Đawit. Leh anăn Y-Đawit wĭt lač, “Diih mĭn jing mnơ̆ng điêt mơ̆ jing mtâo kơ mtao? Kyuadah kâo jing sa čô mnuih ƀun ƀin leh anăn amâo mâo klei hing ang ôh.”
Phung dĭng buăl Y-Sôl lač kơ Y-Sôl, “Snăn yơh klei Y-Đawit blŭ.”
Y-Sôl lač, “Snei diih srăng blŭ kơ Y-Đawit, ‘Mtao amâo akâo ngăn knŭ ôh, knŏng sa êtuh pŏk klĭt dŏ mơiêk êkei phung Philistin, čiăng ñu dưi rŭ ênua kơ phung roh mtao.’ ” Y-Sôl mĭn čiăng bi mdjiê Y-Đawit hŏng kngan phung Philistin.
Tơdah phung dĭng buăl Y-Sôl hưn klei anăn kơ Y-Đawit, Y-Đawit mâo klei mơak jing mtâo kơ mtao. Êlâo hruê bi kčah,
Y-Đawit kgŭ đuĕ nao mbĭt hŏng phung kahan ñu leh anăn bi mdjiê dua êtuh čô phung Philistin. Y-Đawit djă ba klĭt dŏ mơiêk digơ̆ leh anăn brei ênŭm kơ mtao čiăng dưi jing mtâo kơ mtao. Leh anăn Y-Sôl brei H'Mikal anak mniê ñu jing mô̆ kơ Y-Đawit.
Tơdah Y-Sôl ƀuh leh anăn thâo Yêhôwa dôk mbĭt hŏng Y-Đawit leh anăn anak mniê ñu H'Mikal khăp kơ gơ̆,
Y-Sôl huĭ lu hĭn kơ Y-Đawit. Snăn, Y-Sôl jing roh hŏng Y-Đawit tơl tuč klei hdĭp.
Hlăk anăn, phung khua kahan Philistin kbiă čiăng bi blah, leh anăn grăp bliư̆ diñu kbiă, Y-Đawit mâo klei dưi hĭn kơ jih jang phung dĭng buăl Y-Sôl. Snăn, anăn ñu mâo klei hing ang hĭn.
Y-Sôl blŭ kơ Y-Jônathan anak êkei ñu leh anăn kơ jih jang phung dĭng buăl ñu brei digơ̆ bi mdjiê Y-Đawit. Ƀiădah Y-Jônathan, anak êkei Y-Sôl mâo klei khăp snăk kơ Y-Đawit.
Y-Jônathan hưn kơ Y-Đawit, “Y-Sôl ama kâo duah čiăng bi mdjiê ih. Snăn răng bĕ aguah mgi, brei ih dôk hlăm anôk hgăm leh anăn đuĕ dăp bĕ.
Kâo srăng kbiă leh anăn dôk giăm ama kâo hlăm hma anôk ih đuĕ dăp, leh anăn kâo srăng blŭ kơ ama kâo kơ klei ih. Ya klei kâo hmư̆, kâo srăng hưn kơ ih.”
Y-Jônathan blŭ klei jăk Y-Đawit kơ ama ñu Y-Sôl leh anăn lač, “Akâo kơ mtao đăm ngă soh hŏng dĭng buăl ih Y-Đawit ôh; kyuadah gơ̆ amâo tuôm ngă klei soh hŏng ih ôh, ƀiădah jih klei gơ̆ ngă jing klei jăk đru ih.
Gơ̆ săn asei mlei leh anăn bi mdjiê leh êkei Philistin, leh anăn Yêhôwa ngă leh kơ jih jang phung Israel sa klei dưi prŏng hŏng phung roh diñu. Ih ƀuh leh klei anăn leh anăn hơ̆k mơak. Snăn ih srăng ngă soh mơ̆ hŏng êrah amâo mâo soh ôh êjai bi mdjiê hĕ Y-Đawit amâo mâo klei?”
Y-Sôl gưt asăp Y-Jônathan. Y-Sôl kat asei, “Tui si Yêhôwa dôk hdĭp, Y-Đawit amâo srăng mdjiê ôh.”
Y-Jônathan iêu Y-Đawit leh anăn bi êdah kơ ñu jih klei anăn. Y-Jônathan atăt Y-Đawit kơ Y-Sôl, leh anăn gơ̆ dôk ti anăp ñu msĕ si êlâo.
Lŏ mâo klei bi blah. Y-Đawit kbiă nao bi blah hŏng phung Philistin, leh anăn bi mdjiê digơ̆ lu snăk. Snăn digơ̆ đuĕ ti anăp ñu.
Leh anăn sa čô yang jhat mơ̆ng Yêhôwa tiŏ hriê dôk hŏng Y-Sôl êjai ñu dôk gŭ hlăm sang ñu djă krang. Bi Y-Đawit dôk pĕ brô̆.
Y-Sôl čiăng pơ̆ng Y-Đawit ti mtih hŏng kdrang; ƀiădah gơ̆ đuĕ dêč mơ̆ng ñu. Snăn Y-Sôl tlŏ kdrang ti mtih. Y-Đawit đuĕ leh anăn tlaih.
Mlam anăn, Y-Sôl tiŏ nao phung mnuih kơ sang Y-Đawit čiăng kăp dlăng gơ̆, čiăng kơ ñu dưi bi mdjiê gơ̆ ti aguah. Ƀiădah H'Mikal mô̆ Y-Đawit hưn kơ Y-Đawit, “Tơdah ih amâo bi mtlaih klei hdĭp ih mlam anei, aguah mgi ih srăng djiê yơh.”
Snăn H'Mikal mtrŭn Y-Đawit ti ƀăng bhă điêt; gơ̆ đuĕ leh anăn tlaih.
H'Mikal mă rup Têraphim dưm hlăm jhưng pĭt leh anăn dưm sa boh anal kŏ ngă hŏng mlâo bê ti kŏ jhưng pĭt, leh anăn guôm dŏ anăn hŏng čhiăm.
Tơdah Y-Sôl tiŏ nao phung mnuih mă Y-Đawit, H'Mikal lač, “Gơ̆ ruă.”
Leh anăn Y-Sôl tiŏ nao phung mnuih dlăng Y-Đawit, lač, “Kkung ba ñu hŏng jhưng ñu đih, čiăng kâo dưi bi mdjiê ñu.”
Tơdah phung mnuih anăn mŭt, nĕ anei rup Têraphim dôk hlăm jhưng pĭt mbĭt hŏng hnal kŏ ngă hŏng mlâo bê ti kŏ jhưng pĭt.
Y-Sôl lač kơ H'Mikal, “Si ngă ih mplư kâo msĕ snăn, leh anăn brei pô roh kâo đuĕ, snăn ñu tlaih leh?” H'Mikal lŏ wĭt lač kơ Y-Sôl, “Ñu lač kơ kâo, ‘Brei kâo đuĕ, ya yuôm kâo bi mdjiê ih?’ ”
Y-Đawit đuĕ leh anăn tlaih. Ñu truh kơ Y-Samuel ti ƀuôn Rama, leh anăn yăl dliê kơ Y-Samuel jih klei Y-Sôl ngă leh kơ ñu. Ñu leh anăn Y-Samuel nao dôk ti Naiôt.
Arăng hưn kơ Y-Sôl, “Nĕ anei Y-Đawit dôk ti Naiôt, hlăm giăm ƀuôn Rama.”
Leh anăn Y-Sôl tiŏ nao phung mnuih mă Y-Đawit. Tơdah diñu ƀuh sa phung khua pô hưn êlâo dôk hưn êlâo leh anăn Y-Samuel jing khua diñu, Mngăt Myang Aê Diê hriê dôk mbĭt hŏng phung mnuih Y-Sôl tiŏ nao, leh anăn wăt diñu mơh hưn êlâo.
Tơdah arăng hưn klei anăn kơ Y-Sôl, ñu lŏ tiŏ nao phung mkăn, leh anăn wăt digơ̆ mơh hưn êlâo. Y-Sôl lŏ tiŏ nao phung tal tlâo, leh anăn wăt digơ̆ mơh hưn êlâo.
Hlăk anăn Y-Sôl pô nao kơ ƀuôn Rama, leh anăn truh ti kbăng êa prŏng ti ƀuôn Seku; ñu êmuh, “Ti anôk Y-Samuel leh anăn Y-Đawit?” Sa čô lač, “Nĕ anei, diñu dôk ti Naiôt, giăm ƀuôn Rama.”
Mơ̆ng anăn ñu nao kơ Naiôt giăm ƀuôn Rama; leh anăn Mngăt Myang Aê Diê hriê dôk hŏng ñu mơh, leh anăn êjai ñu êbat ñu hưn êlâo tơl ñu truh ti Naiôt giăm ƀuôn Rama.
Wăt ñu mơh toh hĕ čhiăm ao ñu leh anăn ñu hưn êlâo mơh ti anăp Y-Samuel, leh anăn ñu đih asei lưng jih hruê anăn leh anăn jih mlam anăn. Kyuanăn arăng lač, “Djŏ mơ̆ wăt Y-Sôl mơh jing sa čô hlăm phung khua pô hưn êlâo?”
H'An wah lač leh anăn lač, “Ai tiê kâo hơ̆k mơak hlăm Yêhôwa; Yêhôwa lŏ bi kơrŭ leh ai ktang kâo. Ƀăng kƀông kâo blŭ klei djik djak kơ phung roh kâo, kyuadah kâo hơ̆k mơak hlăm klei ih bi mtlaih.
Amâo mâo pô doh jăk msĕ si Yêhôwa ôh, amâo mâo pô mkăn êngao kơ ih ôh; amâo mâo ôh Boh Tâo msĕ si Aê Diê drei.
Đăm lŏ blŭ ôh hŏng klei mgao snăk, đăm brei klei mgao kbiă mơ̆ng ƀăng êgei ih ôh; kyuadah Yêhôwa jing Aê Diê kơ klei thâo mĭn, leh anăn ñu mkă hnơ̆ng jih bruă arăng ngă.
Hna phung jhŏng ktang joh leh, ƀiădah phung awăt hyuă klei ktang.
Phung trei leh mă bruă arăng mưn čiăng mâo kpŭng, ƀiădah phung êpa leh amâo lŏ êpa ôh. Mniê plao kkiêng leh kjuh čô anak, ƀiădah mniê mâo leh lu anak dôk ênguôt.
Yêhôwa bi mdjiê leh anăn bi hdĭp; ñu bi mtrŭn kơ Ƀuôn Phung Djiê leh anăn ñu lŏ bi hdĭp.
Yêhôwa bi ƀun leh anăn bi mdrŏng; ñu bi luă gŭ arăng leh anăn ñu bi mđĭ arăng msĕ mơh.
Ñu bi kơrŭ mnuih ƀun mơ̆ng ƀruih lăn; ñu mdơ̆ng pô kƀah mơ̆ng kăm hbâo, čiăng brei digơ̆ dôk gŭ mbĭt hŏng phung khua leh anăn dôk gŭ hlăm anôk arăng mpŭ. Kyuadah atur lăn ala jing dŏ Yêhôwa, leh anăn ti dlông atur anăn ñu mdơ̆ng leh lăn ala.
Ñu srăng krơ̆ng jơ̆ng phung doh jăk ñu; ƀiădah phung jhat ƀai srăng dlưh rai hlăm klei mmăt. Kyuadah mnuih amâo srăng dưi ôh kyua klei ktang.
Arăng srăng bi mčah đơ điêt phung roh hŏng Yêhôwa; mơ̆ng adiê ti dlông ñu srăng brei grăm đah phung anăn; Yêhôwa srăng phat kđi phung dôk ti knhal lăn ala; ñu srăng brei klei ktang kơ mtao ñu, leh anăn bi mđĭ klei dưi pô ñu trôč êa ƀâo mngưi.”
Leh anăn Y-Êlkana đuĕ wĭt kơ sang ñu ti ƀuôn Rama. Leh anăn hđeh anăn dôk mă bruă kơ Yêhôwa ti anăp Y-Hêli khua ngă yang.
Phung anak êkei Y-Hêli jing phung soh jhat; diñu amâo uêñ kơ Yêhôwa ôh.
Klei bhiăn khua ngă yang hŏng phung ƀuôn sang jing snei: tơdah sa čô myơr mnơ̆ng ngă yang, dĭng buăl khua ngă yang hriê êjai arăng dôk tŭk kđeh čĭm. Ñu djă ti kngan sa ƀĕ awak rưng tlâo ƀĕ êgei.
Ñu kčŭt hlăm gŏ čao, gŏ kƀiê, gŏ ƀŭng, amâodah gŏ lăn. Jih jang mnơ̆ng đuôm ti awak rưng khua ngă yang srăng mă kơ ñu pô. Msĕ snăn diñu ngă ti ƀuôn Silô hŏng jih jang phung Israel hriê tinăn.
Êngao kơ anăn, êlâo kơ arăng čuh prăi, dĭng buăl khua ngă yang truh leh anăn lač kơ pô myơr mnơ̆ng ngă yang, “Brei bĕ čĭm kơ khua ngă yang čiăng ăm; kyuadah ñu amâo srăng tŭ ôh kđeh čĭm ih tŭk leh, ƀiădah kđeh mtah ñu čiăng.”
Leh anăn tơdah mnuih anăn lač kơ ñu, “Brei arăng čuh prăi êlâo, leh klei anăn mă bĕ ya dŏ ih čiăng,” ñu srăng lač, “Hơăi, ih brei ară anei mtam; tơdah amâo brei ôh, kâo srăng mă mgô̆.”
Snăn klei soh phung hlăk ai anăn jing prŏng snăk ti anăp ală Yêhôwa; kyuadah phung êkei anăn ngă klei amâo uêñ kơ mnơ̆ng myơr kơ Yêhôwa.
Êjai anăn Y-Samuel ngă bruă ti anăp Yêhôwa, sa čô hđeh điêt hơô ao êphôt ngă hŏng kbuă.
Grăp thŭn amĭ gơ̆ ngă kơ gơ̆ sa blah ao jhung điêt, leh anăn ba kơ gơ̆ tơdah ñu đĭ nao mbĭt hŏng ung ñu čiăng myơr mnơ̆ng ngă yang grăp thŭn.
Leh anăn Y-Hêli hơêč hmưi kơ Y-Êlkana leh anăn mô̆ ñu, lač, “Akâo kơ Yêhôwa brei phung anak kơ ih hŏng mniê anei hrô kơ pô ñu myơr leh kơ Yêhôwa yua.” Snăn diñu wĭt kơ sang diñu.
Leh anăn Yêhôwa pap kơ H'An, gơ̆ ba tian leh anăn kkiêng kơ tlâo čô anak êkei leh anăn dua čô anak mniê. Hđeh êdam Y-Samuel hriê kơ prŏng ti anăp Yêhôwa.
Y-Êli mduôn snăk leh anăn ñu hmư̆ kơ klei phung anak êkei ñu ngă kơ jih jang phung Israel, leh anăn kơ klei diñu đih hŏng phung mniê mă bruă ti ƀăng bhă sang čhiăm klei bi kƀĭn.
Ñu lač kơ digơ̆, “Si ngă diih ngă klei msĕ snăn? Kyuadah kâo hmư̆ mơ̆ng jih jang phung ƀuôn sang klei jhat diih ngă.
Hơăi, Ơ phung anak êkei kâo, amâo jăk ôh klei kâo hmư̆ phung ƀuôn sang Yêhôwa hưn bi lar.
Tơdah sa čô êkei ngă soh hŏng sa čô êkei mkăn, Aê Diê srăng jing pô ti krah kăp bi grăng kơ ñu; ƀiădah tơdah sa čô ngă soh hŏng Yêhôwa, hlei pô dưi đru wah lač brei kơ ñu lĕ?” Ƀiădah phung anak êkei ñu amâo čiăng hmư̆ ôh kơ asăp ama diñu; kyuadah Yêhôwa čiăng bi mdjiê diñu.
Hđeh êdam Y-Samuel ăt hriê kơ prŏng hlăm asei mlei leh anăn hlăm klei pap mơ̆ng Yêhôwa leh anăn ti anăp mnuih.
Mâo sa čô mnuih Aê Diê nao kơ Y-Êli leh anăn lač kơ gơ̆, “Snei klei Yêhôwa lač leh, ‘Amâo djŏ hĕ kâo bi êdah leh kâo pô kơ sang aê ih êjai diñu dôk hlăm čar Êjip jing hlŭn kơ sang Pharaôn?
Kâo ruah ñu leh mơ̆ng jih jang phung găp djuê Israel brei ñu jing khua ngă yang kâo, đĭ kơ knưl kâo, čuh mnơ̆ng ƀâo mngưi, hơô ao êphôt ti anăp kâo; leh anăn kâo brei leh kơ sang aê ih jih jang mnơ̆ng arăng myơr kơ kâo brei pui ƀơ̆ng mơ̆ng phung ƀuôn sang Israel.
Snăn si ngă ih čưng čah hĕ mnơ̆ng ngă yang leh anăn mnơ̆ng myơr kơ kâo, dŏ anăn kâo mtă leh? Leh anăn si ngă ih mpŭ kơ phung anak êkei ih kdlưn hĭn kơ kâo hŏng klei bi êmŏng diih pô hŏng mnơ̆ng jăk hĭn mơ̆ng mnơ̆ng phung ƀuôn sang kâo Israel myơr?’
Kyua anăn Yêhôwa, Aê Diê Israel hưn, ‘Kâo ƀuăn leh kơ sang ih leh anăn kơ sang aê ih srăng mă bruă kơ kâo nanao hlŏng lar.’ Ƀiădah ară anei Yêhôwa hưn, ‘Hơăi, kâo amâo lŏ ngă snăn ôh. Kyuadah kâo srăng mpŭ kơ hlei phung mpŭ kơ kâo, leh anăn phung bi êmut kơ kâo, kâo amâo srăng mpŭ ôh kơ phung diñu.
Nĕ anei hruê srăng truh tơdah kâo srăng bi luč klei ktang ih leh anăn klei ktang sang aê ih. Snăn amâo srăng mâo sa čô êkei mduôn ôh hlăm sang ih,
leh anăn ih srăng ƀuh klei rŭng răng leh anăn tluh kơ jih jang klei jăk jĭn kâo srăng hơêč hmưi kơ phung ƀuôn sang Israel, ƀiădah amâo srăng mâo êkei mduôn hlăm sang ih.
Kâo amâo srăng bi rai ôh Sa čô êkei mơ̆ng phung ih mơ̆ng knưl kâo, kâo srăng lui pioh čiăng brei ih hia tơl bŏk ală leh anăn bi ênguôt ai tiê ih. Leh anăn jih jang phung anak čô hlăm sang ih srăng djiê êjai ăt hlăk ai.
Leh anăn klei srăng truh kơ dua čô anak êkei ih Y-Hôphni leh anăn Y-Phinêas srăng jing klei bi knăl kơ ih: jih diñu dua srăng djiê hlăm sa hruê.
Leh anăn kâo srăng ruah kơ kâo pô sa čô khua ngă yang sĭt suôr, pô srăng ngă tui si ai tiê kâo leh anăn klei mĭn kâo; leh anăn kâo srăng mdơ̆ng ñu jing sa boh sang kjăp, leh anăn ñu srăng mă bruă hlŏng lar ti anăp pô kâo trôč êa ƀâo mngưi.
Leh anăn grăp čô ăt dôk mơ̆ng sang ih srăng hriê kwưh kơ ñu čiăng mâo sa asăr prăk amâodah sa klŏ kpŭng, leh anăn srăng lač, “Kâo akâo kơ ih, dưm kâo hlăm sa bruă khua ngă yang čiăng kâo dưi mâo sa klŏ kpŭng ƀơ̆ng.” ’ ”
Y-Đawit đuĕ mơ̆ng Naiôt giăm ƀuôn Rama, nao ti anăp Y-Jônathan leh anăn lač snei, “Ya klei kâo ngă leh? Ya klei soh kâo? Ya klei soh kâo ti anăp ală ama ih, tơl ñu duah bi mdjiê kâo?”
Y-Jônathan wĭt lač kơ ñu, “Hơăi, ih amâo srăng djiê ôh. Nĕ anei ama kâo amâo ngă ôh sa mnơ̆ng prŏng amâodah điêt tơdah ñu amâo hưn kơ kâo êlâo ôh, leh anăn si ngă ama kâo srăng mdăp klei anei kơ kâo? Amâo djŏ snăn ôh.”
Ƀiădah Y-Đawit lŏ wĭt lač hŏng klei kat asei, “Ama ih thâo klă leh kơ kâo mâo klei pap ti anăp ală ih; snăn ñu mĭn, ‘Đăm brei Y-Jônathan thâo klei anei ôh, huĭdah ñu ênguôt.’ Ƀiădah sĭt nik, tui si Yêhôwa dôk hdĭp leh anăn mngăt ih dôk hdĭp, mâo knŏng sa knhuang plah wah kâo hŏng klei djiê.”
Y-Jônathan lač kơ Y-Đawit, “Ya klei ih čiăng, kâo srăng ngă kơ ih.”
Y-Đawit lač kơ Y-Jônathan, “Nĕ anei, mgi mâo mlan mrâo, leh anăn tui si klei djŏ kâo srăng dôk gŭ huă ƀơ̆ng mbĭt hŏng mtao. Ƀiădah brei kâo nao čiăng kơ kâo dưi đuĕ dăp hlăm hma truh ti tlam hruê tal tlâo.
Tơdah ama ih thâo kâo êkŭt, snăn brei ih lač, ‘Y-Đawit kwưh akâo kơ kâo brei ñu êran nao kơ ƀuôn Betlêhem, ƀuôn ñu pô; kyuadah grăp thŭn mâo klei ngă yang kơ jih jang găp djuê ñu.’
Tơdah ñu lač, ‘Jăk leh,’ snăn srăng jing jăk hŏng dĭng buăl ih; ƀiădah tơdah ñu ăl, snăn brei ih thâo ñu mĭn ngă jhat.
Snăn brei ih ngă hŏng klei jăk kơ dĭng buăl ih, kyuadah ih ngă leh hŏng dĭng buăl ih sa klei bi mguôp ti anăp Yêhôwa. Ƀiădah tơdah mâo klei jing soh hlăm kâo, brei ih pô bi mdjiê kâo; kyuadah ya yuôm ih atăt ba kâo truh kơ ama ih?”
Y-Jônathan lač, “Hơăi, kâo amâo tuôm mĭn čiăng bi mdjiê ih ôh. Tơdah kâo thâo klei ama kâo čiăng ngă jhat kơ ih, kâo amâo srăng hưn kơ ih hĕ?”
Snăn Y-Đawit lač kơ Y-Jônathan, “Hlei pô srăng hưn kơ kâo tơdah ama ih lŏ wĭt lač kơ ih hŏng klei khăng?”
Y-Jônathan lač kơ Y-Đawit, “Bơ drei nao hlăm hma.” Snăn jih diñu dua nao kơ hma.
Y-Jônathan lač kơ Y-Đawit, “Yêhôwa Aê Diê Israel jing pô hưn! Tơdah kâo kčui êmuh ama kâo kơ klei anei, mgi amâodah ti hruê tal tlâo, tơdah ñu mâo klei jăk hŏng Y-Đawit, kâo amâo srăng tiŏ nao mơ̆ mnuih hưn klei anăn kơ ih?
Bi tơdah ama kâo čiăng ngă jhat kơ ih, akâo kơ Yêhôwa ngă kơ Y-Jônathan tui si Ñu čiăng tơdah kâo amâo hưn klei anăn kơ ih, leh anăn tiŏ đuĕ ih, čiăng kơ ih dưi nao hŏng klei hơĭt. Akâo kơ Yêhôwa dôk mbĭt hŏng ih msĕ si ñu dôk leh mbĭt hŏng ama kâo.
Tơdah kâo ăt dôk hdĭp, brei ih bi êdah kơ kâo klei khăp sĭt suôr mơ̆ng Yêhôwa, čiăng kơ kâo amâo djiê ôh.
Đăm bi luč hĕ hlŏng lar ôh klei sĭt suôr ih hŏng sang kâo tơdah Yêhôwa bi luč leh jih jang phung roh Y-Đawit mơ̆ng rŏng lăn ala.”
Snăn Y-Jônathan ngă klei bi mguôp hŏng sang Y-Đawit, lač, “Akâo kơ Yêhôwa rŭ ênua kơ phung roh Y-Đawit!”
Leh anăn Y-Jônathan brei Y-Đawit lŏ kat asei kyua klei Y-Jônathan khăp kơ ñu; kyuadah Y-Jônathan khăp kơ ñu msĕ si khăp kơ mngăt gơ̆ pô.
Y-Jônathan lač kơ ñu, “Mgi mâo mlan mrâo; arăng srăng thâo klei ih êkŭt, kyuadah mdhô̆ ih dôk srăng êhŏng.
Hruê tal tlâo nao bĕ kơ anôk ih đuĕ dăp tal êlâo leh anăn dôk guôn giăm anôk kăm boh tâo.
Kâo srăng mnah tlâo aruăt ƀrăm phă djiêu kăm boh tâo anăn, msĕ si kâo kliêng kơ sa knham.
Leh klei anăn, kâo srăng tiŏ nao dĭng buăl kâo, lač, ‘Nao duah bĕ ƀrăm.’ Tơdah kâo lač kơ êkei anăn, ‘Dlăng bĕ, ƀrăm dôk tĭng nah anei anôk ih, mă digơ̆!’, snăn brei ih hriê yơh, kyuadah tui si Yêhôwa dôk hdĭp, snăn hơĭt yơh kơ ih, amâo mâo klei jŭ jhat ôh.
Ƀiădah tơdah kâo lač kơ êkei anăn, ‘Dlăng bĕ, ƀrăm dôk tĭng nah dih anôk ih,’ snăn đuĕ bĕ, kyuadah Yêhôwa tiŏ đuĕ ih leh.
Bi kơ klei drei bi blŭ leh hdơ̆ng drei, nĕ anei, Yêhôwa dôk ti plah wah bi sĭt ih hŏng kâo hlŏng lar.”
Snăn Y-Đawit đuĕ dăp hlăm hma. Tơdah mlan mrâo truh leh mtao dôk gŭ kơ klei huă ƀơ̆ng.
Mtao dôk gŭ ti mdhô̆ giăm mtih. Y-Jônathan dôk dơ̆ng, leh anăn Y-Apner dôk gŭ tĭng djiêu Y-Sôl, ƀiădah anôk Y-Đawit jing êhŏng.
Y-Sôl amâo lač sa klei ôh hruê anăn; kyuadah ñu mĭn, “Mâo leh klei truh kơ ñu; ñu amâo doh ôh, sĭt nik ñu amâo doh ôh.”
Ƀiădah mgi, hruê tal dua leh mlan mrâo, anôk Y-Đawit jing êhŏng. Y-Sôl lač kơ Y-Jônathan anak êkei ñu, “Si ngă anak êkei Y-Yêsê amâo hriê kơ klei huă ƀơ̆ng hruê mbruê leh anăn hruê anei?”
Y-Jônathan lŏ wĭt lač kơ Y-Sôl, “Y-Đawit kwưh akâo leh kơ kâo brei ñu nao kơ ƀuôn Betlêhem.
Ñu lač, ‘Brei kâo nao, găp djuê kâo ngă yang hlăm ƀuôn, leh anăn ayŏng mtă leh kơ kâo nao tinăn. Snăn ară anei tơdah kâo mâo leh klei pap ti anăp ală ih, brei kâo đuĕ nao leh anăn čhưn kơ phung ayŏng kâo.’ Kyuanăn yơh ñu amâo hriê huă ƀơ̆ng mbĭt hŏng mtao ôh.”
Snăn Y-Sôl čuh ai ngêñ kơ Y-Jônathan, leh anăn lač kơ ñu, “Ơ anak êkei mniê wê leh anăn khăng kŏ, kâo amâo thâo hĕ kơ ih ruah leh anak êkei Y-Yêsê jing klei bi hêñ ih pô, leh anăn bi hêñ klei lưng mlŭn amĭ ih?
Kyuadah dŭm boh sui anak êkei Y-Yêsê dôk hdĭp ti lăn ala, ih amâodah ƀuôn ala mtao ih kăn srăng jing kjăp rei. Snăn tiŏ mnuih nao atăt ba ñu kơ kâo, kyuadah sĭt nik ñu srăng djiê”
Leh anăn Y-Jônathan lŏ wĭt lač kơ ama ñu Y-Sôl, “Si ngă arăng srăng bi mdjiê hĕ gơ̆ lĕ? Ya klei gơ̆ ngă leh?”
Ƀiădah Y-Sôl hră kju ñu phă Y-Jônathan čiăng tlŏ gơ̆. Snăn Y-Jônathan thâo kơ ama ñu mĭn leh čiăng bi mdjiê Y-Đawit.
Y-Jônathan kgŭ mơ̆ng jhưng huă ƀơ̆ng hŏng klei ngêñ ktang, leh anăn amâo ƀơ̆ng huă ôh ti hruê tal dua mlan anăn, kyuadah ñu ênguôt kyua Y-Đawit, kyuadah ama ñu bi hêñ gơ̆ leh.
Aguah mgi Y-Jônathan nao hlăm hma tui si bi kčah leh hŏng Y-Đawit, mâo sa čô dĭng buăl mbĭt hŏng ñu.
Ñu lač kơ gơ̆, “Êran bĕ leh anăn duah ƀrăm kâo mnah.” Êjai êkei êdam anăn êran, ñu mnah sa ƀrăm kbưi hĭn kơ gơ̆.
Tơdah dĭng buăl anăn truh ti anôk ƀrăm Y-Jônathan mnah leh, Y-Jônathan iêu gơ̆ leh anăn lač, “Amâo djŏ hĕ ƀrăm kbưi hĭn kơ ih?”
Y-Jônathan iêu êkei êdam anăn, “Ruăt bĕ, đăm lŏ dôk ôh!” Snăn êkei êdam Y-Jônathan duñ ƀrăm leh anăn lŏ wĭt kơ khua ñu.
Dĭng buăl amâo thâo săng klei ôh; knŏng Y-Jônathan leh anăn Y-Đawit thâo leh klei anăn.
Y-Jônathan brei mnơ̆ng ñu bi blah kơ dĭng buăl anăn leh anăn lač kơ gơ̆, “Nao ba dŏ anei kơ ƀuôn.”
Leh blŭ dĭng buăl anăn đuĕ nao, Y-Đawit kgŭ mơ̆ng djiêu kăm boh tâo leh anăn kŭp ƀô̆ ti lăn leh anăn kkui kkuh tlâo bliư̆. Diñu bi čŭm hdơ̆ng diñu, leh anăn hia mđrăm mbĭt, ƀiădah Y-Đawit hia lu hĭn.
Leh anăn Y-Jônathan lač kơ Y-Đawit, “Nao bĕ êđăp ênang, kyuadah jih drei dua kat asei leh hŏng anăn Yêhôwa, lač, ‘Yêhôwa srăng dôk plah wah ih hŏng kâo, leh anăn plah wah phung anak čô kâo hŏng phung anak čô ih hlŏng lar.’ ”
Y-Đawit nao kơ khua ngă yang Y-Ahimêlek ti ƀuôn Nôp; Y-Ahimêlek hriê hŏng klei ktư̆ yơ̆ng bi tuôm hŏng Y-Đawit, leh anăn lač, “Si ngă hjăn ih lĕ, leh anăn amâo mâo sa čô mbĭt hŏng ih ôh?”
Y-Đawit lač kơ khua ngă yang Y-Ahimêlek, “Mtao mtă sa klei kơ kâo, leh anăn lač kơ kâo, ‘Đăm brei sa čô mnuih thâo ôh kơ klei kâo tiŏ nao leh ih, leh anăn klei kâo mtă leh kơ ih.’ Kâo bi kčah leh sa bĭt anôk hŏng phung êkei kâo.
Ară anei ya mnơ̆ng ih mâo? Brei kơ kâo êma klŏ kpŭng amâodah ya mnơ̆ng ih mâo yơh.”
Khua ngă yang lŏ wĭt lač kơ Y-Đawit, “Kâo amâo mâo ôh kpŭng bhiăn ƀơ̆ng tinei, ƀiădah mâo kpŭng pioh kơ Aê Diê; knŏng phung êkei kăm dôk hŏng mniê dưi ƀơ̆ng.”
Y-Đawit lŏ wĭt lač kơ khua ngă yang, “Sĭt nik hmei amâo tuôm dôk hŏng mniê ôh tui si klei kâo bhiăn ngă tơdah kâo đuĕ hiu; phung êkei jing doh jăk, wăt tơđah klei hmei hiu amâo yuôm ôh; kdlưn hĭn hruê anei, diñu jing doh jăk!”
Snăn khua ngă yang brei kơ ñu kpŭng pioh kơ Aê Diê; kyuadah amâo mâo kpŭng mkăn ti anăn ôh, knŏng kpŭng pioh kơ Aê Diê, dŏ anăn arăng mă mơ̆ng ti anăp Yêhôwa, leh anăn bi mlih hŏng kpŭng hlơr ti hruê arăng mă kpŭng hđăp.
Mâo sa čô êkei hlăm phung dĭng buăl Y-Sôl dôk tinăn hruê anăn, mâo klei kơ̆ng hĕ ti anăp Yêhôwa, anăn gơ̆ Y-Dôek sa čô êkei Êđôm, khua kơ phung mgăt biăp Y-Sôl.
Y-Đawit lač kơ Y-Ahimalek, “Ih amâo mâo hĕ tinei sa ƀĕ kju amâodah sa ƀĕ đao gưm? Kyuadah kâo amâo djă ba đao gưm kâo ôh, kăn djă ba mnơ̆ng bi blah rei mbĭt hŏng kâo, kyuadah bruă mtao jêč snăk.”
Khua ngă yang wĭt lač, “Đao gưm Y-Gôliat êkei Philistin, pô ih bi mdjiê leh hlăm tlung Êlah, nĕ tinei arăng hruôm hŏng čhiăm ti tluôn ao êphôt. Tơdah ih čiăng mă gơ̆, mă bĕ, kyuadah tinei amâo lŏ mâo dŏ mkăn ôh.” Y-Đawit lač, “Amâo mâo đao gưm msĕ snăn ôh, brei gơ̆ kơ kâo.”
Y-Đawit kgŭ leh anăn đuĕ hruê anăn mơ̆ng Y-Sôl, leh anăn nao kơ Y-Akis mtao ƀuôn Gat.
Phung dĭng buăl Y-Akis lač kơ ñu, “Amâo djŏ hĕ anei yơh Y-Đawit, mtao kơ čar? Amâo djŏ digơ̆ bi mmuñ kyua ñu êjai kdŏ: ‘Y-Sôl bi mdjiê leh lu êbâo čô, leh anăn Y-Đawit bi mdjiê leh lu pluh êbâo čô?’ ”
Y-Đawit djă pioh klei blŭ anăn hlăm ai tiê ñu, leh anăn ñu huĭ snăk kơ Y-Akis mtao ƀuôn Gat.
Snăn ñu bi mlih knuih ñu ti anăp digơ̆, leh anăn ñu ngă khŏ ti anăp digơ̆. Ñu kač ti ƀăng jang leh anăn ñu bi rôč êa bah ti mlâo kang ñu.
Snăn Y-Akis lač kơ phung dĭng buăl ñu, “Nĕ anei, diih ƀuh êkei anăn khŏ leh; snăn si ngă diih atăt ba ñu kơ kâo lĕ?
Kâo kƀah phung khŏ mơ̆ tơl diih atăt ba êkei anei ngă khŏ ti anăp kâo? Êkei anei srăng mŭt hlăm sang kâo mơ̆?”
Y-Đawit đuĕ mơ̆ng anôk anăn leh anăn đuĕ dăp hlăm ƀăng boh tâo Adulam. Tơdah phung ayŏng ñu leh anăn jih jang phung hlăm sang ama ñu hmư̆ klei anăn, digơ̆ trŭn nao kơ ñu tinăn.
Phung mâo klei rŭng răng, phung đuôm nư arăng, leh anăn phung amâo mơak hŏng klei truh hriê kơ ñu; leh anăn ñu jing khua kơ digơ̆. Phung mbĭt hŏng ñu mâo hlăm brô pă êtuh čô êkei.
Mơ̆ng anăn Y-Đawit đuĕ nao kơ ƀuôn Mispa hlăm čar Môap; leh anăn ñu lač kơ mtao čar Môap, “Kâo akâo kơ ih brei amĭ ama kâo dôk mbĭt hŏng ih tơl kâo thâo ya klei Aê Diê srăng ngă hŏng kâo.”
Ñu lui digơ̆ mbĭt hŏng mtao čar Môap, leh anăn digơ̆ dôk mbĭt hŏng mtao čar Môap jih ênuk Y-Đawit dôk hlăm kđông.
Leh anăn khua pô hưn êlâo Y-Gat lač kơ Y-Đawit, “Đăm lŏ dôk ôh hlăm kđông; đuĕ leh anăn mŭt hlăm čar Yuđa.” Snăn Y-Đawit đuĕ nao leh anăn mŭt dôk hlăm kmrơ̆ng Hêret.
Y-Sôl hmư̆ klei arăng thâo bĭt leh Y-Đawit leh anăn phung mbĭt hŏng ñu. Ti ƀuôn Gibêa Y-Sôl dôk gŭ ti gŭ ana kyâo tamaris ti anôk kbuôn, djă kdrang, leh anăn jih jang phung dĭng buăl ñu dôk dơ̆ng jŭm ñu.
Y-Sôl lač kơ phung dĭng buăl dôk dơ̆ng jŭm ñu, “Dôk hmư̆ bĕ, Ơ phung Benjamin. Anak êkei Y-Yêsê srăng brei kơ grăp čô diih hma leh anăn đang boh kriăk ƀâo mơ̆? Ñu srăng mjing jih jang diih phung khua kơ êbâo čô leh anăn khua kơ êtuh čô,
tơl jih jang diih trông čhai leh čiăng ngă kơ kâo mơ̆? Amâo mâo sa čô hưn kơ kâo ôh tơdah anak êkei kâo ngă klei bi mguôp hŏng anak êkei Y-Yêsê, amâo mâo sa čô ênguôt kyua kâo amâodah hưn kơ kâo kơ anak êkei kâo mtrŭt dĭng buăl kâo bi kdơ̆ng hŏng kâo, čiăng dôk kăp msĕ si hruê anei.”
Hlăk anăn Y-Dôek sa čô Êđôm dôk dơ̆ng mbĭt hŏng phung dĭng buăl Y-Sôl, lač, “Kâo ƀuh leh anak êkei Y-Yêsê nao kơ ƀuôn Nôp, kơ Y-Ahimalek anak êkei Y-Ahitup.
Gơ̆ êmuh kơ Aê Diê kyua ñu, gơ̆ brei mnơ̆ng ƀơ̆ng huă kơ ñu, leh anăn brei kơ ñu đao gưm Y-Gôliat êkei Philistin.”
Leh anăn mtao tiŏ arăng nao iêu khua ngă yang Y-Ahimalek anak êkei Y-Ahitup leh anăn jih jang mnuih hlăm sang ama ñu, phung khua ngă yang dôk ti ƀuôn Nôp. Jih jang diñu nao kơ mtao.
Y-Sôl lač, “Dôk hmư̆ bĕ, Ơ anak êkei Y-Ahitup.” Gơ̆ lŏ wĭt lač, “Ti anei kâo, Ơ khua kâo.”
Y-Sôl lač kơ gơ̆, “Si ngă ih trông čhai leh čiăng ngă kơ kâo, ih leh anăn anak êkei Y-Yêsê, hlăm klei ih brei leh kpŭng leh anăn đao gưm, leh anăn êmuh leh kơ Aê Diê kyua ñu. Snăn ñu kgŭ leh čiăng ngă kơ kâo, dôk kăp msĕ si hruê anei?”
Y-Ahimalek lŏ wĭt lač kơ mtao, “Hlei pô hlăm jih jang phung dĭng buăl ih jing sĭt suôr msĕ si Y-Đawit, pô jing mtâo kơ mtao, leh anăn khua kơ phung kahan kiă ih, leh anăn pô arăng mpŭ hlăm sang ih?
Hruê anei hĕ jing tal êlâo kâo êmuh leh kơ Aê Diê kyua ñu? Hơăi, đăm brei mtao yap sa klei soh kơ dĭng buăl ñu amâodah kơ jih jang sang ama kâo; kyuadah dĭng buăl ih amâo thâo sa mnơ̆ng ôh kơ jih klei anei, lu amâodah ƀiă.”
Mtao lač, “Ơ Y-Ahimalek, sĭt nik ih srăng djiê, ih, leh anăn jih jang mnuih hlăm sang ama ih.”
Leh anăn mtao lač kơ phung gak dôk dơ̆ng jŭm ñu, “Nao bi mdjiê bĕ phung khua ngă yang Yêhôwa; kyuadah wăt kngan diñu mơh đru Y-Đawit. Diñu thâo leh kơ Y-Đawit đuĕ, ƀiădah amâo hưn klei anăn kơ kâo ôh.” Ƀiădah phung dĭng buăl mtao amâo čiăng yơr kngan diñu ôh bi mdjiê phung khua ngă yang Yêhôwa.
Snăn mtao lač kơ Y-Dôek, “Nao bi mdjiê bĕ phung khua ngă yang.” Leh anăn Y-Dôek êkei Êđôm wir bi mdjiê phung khua ngă yang. Ñu bi mdjiê hruê anăn sa păn pluh êma čô êkei hơô ao kbuă êphôt khua ngă yang.
Leh anăn ñu bi mdjiê hŏng đao gưm phung hlăm ƀuôn Nôp, ƀuôn phung khua ngă yang; êkei mniê, hđeh leh anăn phung anak dôk mam, êmô, aseh dliê, leh anăn biăp, ñu bi mdjiê hŏng đao gưm.
Ƀiădah sa čô hlăm phung anak êkei Y-Ahimalek čô Y-Ahitup, bi anăn Y-Abiathar, tlaih leh anăn đuĕ tui hlue Y-Đawit.
Y-Abiathar hưn kơ Y-Đawit klei Y-Sôl bi mdjiê leh phung khua ngă yang Yêhôwa.
Y-Đawit lač kơ Y-Abiathar, “Kâo thâo leh hlăm hruê anăn tơdah Y-Dôek êkei Êđôm dôk tinăn, sĭt nik ñu srăng hưn kơ Y-Sôl. Kâo yơh bi truh leh klei djiê kơ jih jang mnuih hlăm sang ama ih.
Dôk bĕ mbĭt hŏng kâo, đăm huĭ ôh; kyuadah hlei pô duah čiăng bi mdjiê kâo duah čiăng bi mdjiê ih mơh; ih srăng mâo klei hơĭt mbĭt hŏng kâo.”
Arăng hưn kơ Y-Đawit, “Nĕ anei phung Philistin dôk bi blah hŏng ƀuôn Keila leh anăn plah mă bi rai ti anôk prah mdiê.”
Kyuanăn Y-Đawit êmuh kơ Yêhôwa, “Kâo srăng nao bi blah hŏng phung Philistin anei mơ̆?” Leh anăn Yêhôwa lač kơ Y-Đawit, “Nao bi blah bĕ hŏng phung Philistin leh anăn bi mtlaih ƀuôn Keila.”
Ƀiădah phung kahan Y-Đawit lač kơ ñu, “Nĕ anei hmei huĭ tinei hlăm čar Yuđa. Kdlưn hĭn kơ anăn mơh tơdah drei nao kơ ƀuôn Keila bi blah hŏng phung kahan Philistin?”
Snăn Y-Đawit lŏ êmuh kơ Yêhôwa. Leh anăn Yêhôwa lŏ wĭt lač kơ ñu, “Kgŭ bĕ trŭn nao kơ ƀuôn Keila, kyuadah Kâo srăng jao phung Philistin hlăm kngan ih.”
Y-Đawit leh anăn phung kahan ñu nao kơ ƀuôn Keila, bi blah hŏng phung Philistin, đoh ba êmô biăp digơ̆, leh anăn bi mdjiê digơ̆ lu snăk. Snăn Y-Đawit bi mtlaih phung dôk hlăm ƀuôn Keila.
Tơdah Y-Abiathar anak êkei Y-Ahimalek đuĕ dăp nao kơ Y-Đawit ti ƀuôn Keila, ñu trŭn nao djă sa blah ao êphôt.
Arăng hưn kơ Y-Sôl klei Y-Đawit truh leh ti ƀuôn Keila. Y-Sôl lač, “Aê Diê jao ñu leh hlăm kngan kâo; kyuadah ñu krư̆ ñu pô leh êjai mŭt sa boh ƀuôn mâo ƀăng jang leh anăn giê kal.”
Y-Sôl iêu jih jang phung ƀuôn sang kơ klei bi blah, čiăng trŭn nao kơ ƀuôn Keila wang Y-Đawit leh anăn phung kahan ñu.
Tơdah Y-Đawit thâo Y-Sôl trông čhai čiăng ngă jhat kơ ñu; leh anăn ñu lač kơ Y-Abiathar khua ngă yang, “Ba ao êphôt tinei.”
Leh anăn Y-Đawit lač, “Ơ Yêhôwa Aê Diê phung Israel, sĭt nik dĭng buăl ih hmư̆ leh klei Y-Sôl duah čiăng hriê kơ ƀuôn Keila čiăng bi rai ƀuôn kyua kâo.
Phung mnuih ƀuôn Keila srăng jao kâo hlăm kngan ñu mơ̆? Y-Sôl srăng trŭn hriê msĕ si dĭng buăl ih hmư̆ leh mơ̆? Ơ Yêhôwa, Aê Diê phung Israel, kâo kwưh kơ ih hưn bĕ kơ dĭng buăl ih.” Yêhôwa lač, “Ñu srăng trŭn hriê.”
Y-Đawit lŏ êmuh, “Phung mnuih ƀuôn Keila srăng jao kâo leh anăn phung kahan kâo hlăm kngan Y-Sôl mơ̆?” Leh anăn Yêhôwa lač, “Diñu srăng jao yơh ih.”
Snăn Y-Đawit leh anăn phung kahan ñu, mâo hlăm brô năm êtuh čô, kgŭ đuĕ mơ̆ng ƀuôn Keila, leh anăn diñu nao ti anôk diñu dưi. Tơdah arăng hưn kơ Y-Sôl klei Y-Đawit đuĕ leh mơ̆ng ƀuôn Keila, ñu amâo lŏ jing trŭn nao ôh.
Y-Đawit dôk hlăm kđông kjăp hlăm čar kngư kdrăn tač Sip. Y-Sôl duah ñu grăp hruê, ƀiădah Aê Diê amâo jao ñu hlăm kngan Y-Sôl ôh.
Y-Đawit hmư̆ Y-Sôl duah čiăng bi luč klei hdĭp ñu. Y-Đawit dôk hlăm kdrăn tač Sip ti Hêres.
Y-Jônathan anak êkei Y-Sôl kgŭ nao kơ Y-Đawit ti Hêres, leh anăn bi mđĭ ai gơ̆ hlăm anăn Aê Diê,
leh anăn ñu lač kơ gơ̆, “Đăm huĭ ôh, kyuadah kngan Y-Sôl ama kâo amâo srăng ngă kơ ih ôh. Ih srăng jing mtao kiă kriê phung Israel, leh anăn kâo srăng jing kơiăng kơ ih. Y-Sôl ama kâo thâo mơh klei anei.”
Jih diñu dua ngă klei bi mguôp ti anăp Yêhôwa. Y-Đawit ăt dôk ti Hêres leh anăn Y-Jônathan wĭt ti sang.
Phung Sip đĭ nao kơ Y-Sôl ti ƀuôn Gibêa, lač, “Amâo djŏ hĕ Y-Đawit đuĕ dăp leh ti krah hmei hlăm anôk kđông kjăp ti Hêres, ti kbuôn Hakila, tĭng dhŭng Jêsimôn?
Snăn ară anei trŭn bĕ, Ơ mtao, tui si jih klei ai tiê ih čiăng trŭn; leh anăn hmei srăng jao ñu hlăm kngan mtao.”
Y-Sôl lač, “Akâo kơ Yêhôwa brei klei jăk jĭn kơ diih kyua diih mâo klei pap leh kơ kâo.
Nao bĕ, ksiêm bi nik čiăng thâo leh anăn ƀuh anôk ñu dôk, leh anăn hlei pô ƀuh ñu tinăn leh; kyuadah arăng hưn kơ kâo ñu thâo mnêč snăk.
Snăn dlăng leh anăn ksiêm bi nik jih jang anôk ñu đuĕ dăp, leh anăn lŏ wĭt hưn klei diih thâo sĭt leh kơ kâo. Snăn kâo srăng nao mbĭt hŏng diih. Tơdah ñu dôk hlăm čar, kâo srăng duah ñu tơl ƀuh ti krah lu êbâo phung Yuđa.”
Diñu kgŭ nao kơ Sip êlâo kơ Y-Sôl. Y-Đawit leh anăn phung kahan ñu dôk hlăm kdrăn tač Maôn hlăm Arabah tĭng dhŭng Jêsimôn.
Y-Sôl leh anăn phung kahan ñu duah Y-Đawit. Arăng hưn klei anăn kơ Y-Đawit; snăn gơ̆ trŭn kơ boh tâo hlăm kdrăn tač Maôn. Tơdah Y-Sôl hmư̆ klei anăn, ñu tiŏ Y-Đawit hlăm kdrăn tač Maôn.
Y-Sôl nao sa nah čư̆, Y-Đawit leh anăn phung kahan ñu nao tĭng sa nah mkăn. Y-Đawit ruăt čiăng đuĕ mơ̆ng Y-Sôl, êjai Y-Sôl leh anăn phung kahan ñu wang čiăng mă Y-Đawit leh anăn phung kahan gơ̆, čiăng mă digơ̆.
Hlăk anăn mâo sa čô hriê hưn kơ Y-Sôl, lač, “Hriê bĕ bi djăl, kyuadah phung Philistin dôk ngă kơ čar.”
Snăn Y-Sôl wĭt mơ̆ng tiŏ Y-Đawit leh anăn wĭt ngă kơ phung Philistin. Kyuanăn arăng pia anôk anăn Boh Tâo Kơ Klei Tlaih.
Mơ̆ng anôk anăn Y-Đawit đĭ nao dôk hlăm kđông kjăp Êngêdi.
Tơdah Y-Sôl wĭt mơ̆ng tiŏ phung Philistin, arăng lač kơ ñu, “Nĕ anei Y-Đawit dôk hlăm kdrăn tač Êngêdi.”
Y-Sôl ruah tlâo êbâo čô kahan hlăm jih jang phung Israel, leh anăn nao duah Y-Đawit leh anăn phung kahan ñu giăm Boh Tâo Bê Dliê.
Ñu truh ti anôk war biăp giăm êlan. Ti anăn mâo sa bĭt ƀăng boh tâo. Y-Sôl mŭt tinăn čiăng mdei. Bi Y-Đawit leh anăn phung kahan ñu dôk gŭ ti anôk êlam hĭn hlăm ƀăng čư̆ anăn.
Phung kahan Y-Đawit lač kơ ñu, “Nĕ anei hruê Yêhôwa lač leh kơ ih, ‘Nĕ anei kâo srăng jao pô roh ih hlăm kngan ih, leh anăn ih srăng ngă kơ ñu tui si ih mĭn jăk.’ ” Leh anăn Y-Đawit kgŭ leh anăn tlĕ khăt kdrŭn ao jhung Y-Sôl.
Leh klei anăn ai tiê kpă ñu kčŭt kơ ñu, kyuadah ñu khăt hĕ kdrŭn ao jhung Y-Sôl.
Ñu lač kơ phung kahan ñu, “Brei Yêhôwa kơ̆ng kâo ngă klei anei kơ khua kâo, pô Yêhôwa trôč leh êa ƀâo mngưi, čiăng yơr kngan kâo ngă kơ ñu, kyuadah ñu jing pô Aê Diê trôč leh êa ƀâo mngưi.”
Snăn Y-Đawit kơ̆ng phung kahan ñu hŏng klei blŭ anăn, leh anăn amâo brei digơ̆ ngă kơ Y-Sôl ôh. Leh anăn Y-Sôl kgŭ kbiă mơ̆ng ƀăng čư̆ anăn leh anăn lŏ đuĕ nao.
Êdei tinăn Y-Đawit kgŭ leh anăn kbiă mơ̆ng ƀăng čư̆ anăn msĕ mơh, leh anăn iêu mthưr kơ Y-Sôl, “Ơ mtao, khua kâo!” Tơdah Y-Sôl wir dlăng kơ tluôn, Y-Đawit kkui ƀô̆ ñu ti lăn leh anăn kkuh.
Y-Đawit lač kơ Y-Sôl, “Si ngă ih dôk hmư̆ asăp phung mnuih lač, ‘Nĕ anei Y-Đawit duah ngă jhat kơ ih?’
Nĕ anei ală ih ƀuh leh hruê anei kơ Yêhôwa jao leh ih hruê anei hlăm kngan kâo hlăm ƀăng čư̆. Đa đa mtrŭt kâo bi mdjiê ih, ƀiădah kâo lui pioh ih. Kâo lač, ‘Kâo amâo srăng yơr kngan kâo ngă kơ khua kâo ôh, kyuadah ñu jing pô Yêhôwa trôč leh êa ƀâo mngưi.’
Ơ ama, dlăng bĕ kdrŭn ao jhung ih hlăm kngan kâo. Kyuadah hŏng klei kâo khăt leh kdrŭn ao jhung ih leh anăn amâo bi mdjiê ih ôh, ih dưi thâo leh anăn ƀuh amâo mâo klei soh amâodah klei lhiăr ôh hlăm kâo. Kâo amâo tuôm ngă soh hŏng ih ôh, wăt tơđah ih duah kâo čiăng bi luč klei hdĭp kâo dưn.
Akâo kơ Yêhôwa phat kđi kâo hŏng ih. Akâo kơ Yêhôwa rŭ ênua kâo kơ ih; ƀiădah kngan kâo amâo srăng ngă kơ ih ôh.
Msĕ si klei bi hriêng phung đưm lač, ‘Mơ̆ng phung soh jhat kbiă hriê klei măk ƀai.’ Snăn mơh kngan kâo amâo srăng ngă kơ ih ôh.
Mtao phung Israel kbiă čiăng ngă kơ hlei pô? Hlei pô ih tiŏ? Sa drei asâo djiê mơ̆? Sa drei ktâo mơ̆?
Kyuanăn akâo kơ Yêhôwa jing khua phat kđi kâo hŏng ih, mĭn kơ klei anăn, blŭ mgang kâo, leh anăn bi mtlaih kâo mơ̆ng kngan ih.”
Tơdah leh ruê̆ Y-Đawit blŭ klei anăn kơ Y-Sôl, Y-Sôl lač, “Djŏ mơ̆ asăp ih, Ơ anak êkei kâo, Y-Đawit?” Leh anăn Y-Sôl ur hia.
Ñu lač kơ Y-Đawit, “Ih jing kpă hĭn kơ kâo; kyuadah ih bi wĭt klei jăk kơ kâo; bi kâo, kâo bi wĭt klei jhat kơ ih.
Leh anăn ih bi êdah leh hruê anei klei jăk ih ngă kơ kâo, hlăm klei ih amâo bi mdjiê kâo ôh tơdah Yêhôwa jao kâo leh hlăm kngan ih.
Kyuadah tơdah sa čô bi tuôm hŏng roh ñu, ñu srăng lui mơ̆ roh ñu đuĕ êđăp ênang? Snăn akâo kơ Yêhôwa bi wĭt klei jăk kơ ih tui si klei ih ngă jăk leh kơ kâo hruê anei.
Nĕ ară anei kâo thâo sĭt nik ih srăng jing mtao, leh anăn arăng srăng bi kjăp ƀuôn ala mtao Israel hlăm kngan ih.
Snăn brei ih kat asei kơ kâo hŏng Yêhôwa kơ ih amâo srăng bi rai ôh phung anak čô kâo êdei ti kâo, leh anăn kơ ih amâo srăng bi rai hĕ ôh anăn kâo mơ̆ng sang ama kâo.”
Y-Đawit kat asei klei anăn kơ Y-Sôl. Leh anăn Y-Sôl wĭt ti sang; ƀiădah Y-Đawit leh anăn phung kahan ñu đĭ nao kơ kđông kjăp.
Y-Samuel djiê; leh anăn jih jang phung Israel bi kƀĭn leh anăn čŏk hia kơ ñu, leh anăn digơ̆ dơr ñu hlăm sang ñu ti ƀuôn Rama. Leh anăn Y-Đawit kgŭ trŭn nao kơ kdrăn tač Paran.
Ti ƀuôn Maôn mâo sa čô êkei mâo bruă ti čư̆ Karmel. Êkei anăn mdrŏng snăk; ñu mâo tlâo êbâo drei biăp leh anăn sa êbâo drei bê. Ñu dôk ti čư̆ Karmel kăp mlâo biăp ñu.
Anăn êkei anăn Y-Nabal, leh anăn anăn mô̆ ñu H'Abigêl. Mniê anăn mâo klei thâo săng jăk leh anăn siam, ƀiădah êkei anăn jing khăng leh anăn ƀai. Ñu jing sa čô găp djuê Y-Kalep.
Y-Đawit hmư̆ hlăm kdrăn tač kơ Y-Nabal dôk kăp mlâo biăp ñu.
Snăn Y-Đawit tiŏ nao pluh čô êkei hlăk ai, leh anăn Y-Đawit lač kơ phung hlăk ai, “Đĭ nao bĕ ti čư̆ Karmel, nao kơ Y-Nabal leh anăn kkuh kơ ñu hŏng anăn kâo.
Diih srăng kkuh kơ ñu snei: ‘Brei klei êđăp ênang dôk mbĭt hŏng ih, dôk mbĭt hŏng sang ih, leh anăn dôk mbĭt hŏng jih jang mnơ̆ng ih mâo.
Kâo hmư̆ leh kơ ih mâo phung kăp mlâo biăp. Bi phung mgăt biăp ih dôk mbĭt hŏng hmei leh, hmei amâo tuôm ngă jhat kơ diñu ôh, leh anăn diñu amâo mâo luč sa mnơ̆ng ôh êjai jih jang hruê diñu dôk ti čư̆ Karmel.
Êmuh bĕ kơ phung hlăk ai ih, leh anăn diñu srăng hưn klei anăn kơ ih. Kyuanăn brei phung êkei hlăk ai kâo mâo klei pap ti anăp ală ih, kyuadah hmei hriê ti hruê mâo klei huă mnăm. Akâo kơ ih brei ya mnơ̆ng ih mâo kơ phung dĭng buăl ih leh anăn kơ anak êkei ih Y-Đawit.’ ”
Tơdah phung êkei hlăk ai Y-Đawit truh, diñu lač jih klei anăn kơ Y-Nabal hŏng anăn Y-Đawit, leh anăn diñu dôk guôn.
Y-Nabal lŏ wĭt lač kơ phung dĭng buăl Y-Đawit, “Hlei Y-Đawit? Hlei anak êkei Y-Yêsê? Ênuk anei mâo lu dĭng buăl đuĕ mơ̆ng khua diñu.
Kâo srăng mă mơ̆ kpŭng kâo, êa kâo, leh anăn čĭm kâo čuh leh kơ phung kăp mlâo biăp kâo leh anăn brei dŏ anăn kơ mnuih hriê leh mơ̆ng anôk kâo amâo thâo ôh?”
Snăn phung êkei Y-Đawit wir đuĕ wĭt leh anăn hưn jih klei anei kơ ñu.
Y-Đawit lač kơ phung kahan ñu, “Brei grăp čô liêô đao gưm ñu!” Leh anăn grăp čô êkei liêô đao gưm diñu, Y-Đawit msĕ mơh. Leh anăn mâo hlăm brô pă êtuh čô êkei tui hlue Y-Đawit, êjai dua êtuh čô ăt dôk mbĭt hŏng dŏ dô.
Ƀiădah sa čô hlăm phung êkei hlăk ai Y-Nabal hưn kơ H'Abigêl mô̆ Y-Nabal. “Nĕ anei mơ̆ng kdrăn tač Y-Đawit tiŏ nao leh mnuih čiăng kkuh kơ khua drei, leh anăn ñu dlao wač kơ digơ̆.
Ƀiădah phung anăn jing jăk snăk hŏng hmei, amâo mâo klei jhat truh kơ hmei ôh, leh anăn hmei amâo tuôm luč sa mnơ̆ng ôh êjai hmei dôk hlăm hma mbĭt hŏng diñu.
Hruê leh anăn mlam diñu jing mnư̆ kơ hmei, jih jang hruê hmei dôk mbĭt hŏng diñu kiă kriê biăp.
Snăn ară anei brei ih thâo klei anei leh anăn ksiêm mĭn ya ih srăng ngă, kyuadah arăng mĭn leh čiăng ngă jhat kơ khua drei leh anăn kơ jih sang ñu. Leh anăn ñu mâo knuih jhat đei tơl arăng amâo dưi blŭ hrăm hŏng ñu ôh.”
Snăn H'Abigêl ruăt mă dua êtuh klŏ kpŭng, dua kdô klĭt bŏ hŏng kpiê, êma drei êđai biăp mkra čĭm leh, êma hnơ̆ng mdiê đeh, sa êtuh kmrŭ boh kriăk ƀâo, leh anăn dua êtuh klŏ ƀêñ boh hra, leh anăn mdiăng dŏ anăn hŏng aseh dliê.
Ñu lač kơ phung êkei hlăk ai ñu, “Nao bĕ êlâo kơ kâo; nĕ anei kâo tui tluôn diih.” Ƀiădah ñu amâo hưn ôh klei anăn kơ ung ñu Y-Nabal.
Êjai ñu đĭ aseh dliê trŭn hlăm anôk hgăm ti čư̆, nĕ anei Y-Đawit leh anăn phung kahan gơ̆ trŭn phă ñu; leh anăn ñu bi tuôm hŏng digơ̆.
Y-Đawit lač leh, “Sĭt nik hơăi mang yơh kâo kiă leh jih jang mnơ̆ng êkei anăn mâo hlăm kdrăn tač. Snăn amâo sa mnơ̆ng luč ôh mơ̆ng jih jang dŏ ñu; ƀiădah ñu bi wĭt leh kơ kâo klei jhat hrô kơ klei jăk.
Brei Aê Diê ngă kơ Y-Đawit tui si Ñu čiăng tơdah kâo lui tơl aguah sa čô êkei amâodah sa drei knô hlăm jih jang dŏ ñu mâo.”
Tơdah H'Abigêl ƀuh Y-Đawit, ñu ruăt trŭn mơ̆ng aseh dliê, buôn kŭp ƀô̆ ti lăn ti anăp Y-Đawit.
Ñu klăm ti jơ̆ng Y-Đawit leh anăn lač, “Ơ khua, brei klei jing soh lĕ knŏng hjăn kơ kâo. Akâo kơ ih brei dĭng buăl mniê ih blŭ kơ knga ih, leh anăn mđing bĕ kơ klei dĭng buăl mniê ih blŭ.
Đăm brei khua kâo uêñ ôh kơ êkei ƀai Y-Nabal anăn, kyuadah ñu jing msĕ si anăn ñu, Y-Nabal jing anăn ñu, leh anăn ñu jing mluk. Bi kâo, dĭng buăl mniê ih, amâo ƀuh ôh phung êkei hlăk ai khua kâo tiŏ hriê leh anăn.
Snăn ară anei, Ơ khua kâo, tui si Yêhôwa dôk hdĭp leh anăn tui si mngăt ih dôk hdĭp, kyuadah Yêhôwa kơ̆ng leh ih mơ̆ng klei soh tuh êrah, leh anăn mơ̆ng klei rŭ ênua hŏng kngan ih pô, ară anei brei phung roh ih leh anăn phung duah čiăng ngă jhat kơ khua kâo jing msĕ si Y-Nabal.
Leh anăn ară anei bi mnơ̆ng myơr anei dĭng buăl mniê ih djă ba kơ khua kâo, brei kơ phung êkei hlăk ai tui hlue khua kâo.
Kâo akâo kơ ih, pap brei klei soh dĭng buăl mniê ih; kyuadah sĭt nik Yêhôwa srăng bi kjăp sang khua kâo, kyuadah khua kâo dôk bi blah kơ Yêhôwa; leh anăn arăng amâo srăng ƀuh ôh klei jhat hlăm ih hlăm jih klei hdĭp ih.
Tơdah phung mnuih kgŭ čiăng tiŏ ih leh anăn duah bi luč klei hdĭp ih, klei hdĭp khua kâo srăng bi mguôp mbĭt hŏng phung hdĭp Yêhôwa Aê Diê ih răng kriê, leh anăn ñu srăng hwiê klei hdĭp phung roh ih msĕ si mơ̆ng klĭt bhĭr boh tâo.
Leh anăn tơdah Yêhôwa ngă leh kơ khua kâo tui si jih klei jăk ñu blŭ leh kơ ih, leh anăn mjing ih khua kơ phung Israel,
khua kâo amâo srăng mâo ôh klei bi ênguôt amâodah klei kčŭt mơ̆ng ai tiê kpă kyua tuh hĕ leh êrah amâo mâo klei, amâodah kyua khua kâo rŭ ênua ñu pô. Leh anăn tơdah Yêhôwa ngă klei jăk leh kơ khua kâo, brei ih hdơr kơ dĭng buăl mniê ih.”
Y-Đawit lač kơ H'Abigêl, “Bi mni kơ Yêhôwa Aê Diê phung Israel, pô tiŏ hriê leh ih hruê anei bi tuôm hŏng kâo!
Bi mni hmưi kơ klei thâo mĭn ih, leh anăn bi mni kơ ih, pô kơ̆ng kâo leh hruê anei kơ klei soh tuh êrah leh anăn kơ klei rŭ ênua hŏng kngan kâo pô!
Kyuadah sĭt nik tui si Yêhôwa Aê Diê phung Israel dôk hdĭp, pô kơ̆ng leh kâo kơ klei ngă jhat kơ ih, tơdah ih amâo ruăt hriê bi tuôm hŏng kâo ôh, sĭt nik ti aguah amâo srăng mâo sa mnơ̆ng ăt dôk ôh kơ Y-Nabal, sa čô êkei amâodah sa drei knô.”
Snăn Y-Đawit mă tŭ mơ̆ng kngan gơ̆ mnơ̆ng gơ̆ djă ba leh kơ ñu, leh anăn ñu lač kơ mniê anăn, “Wĭt bĕ êđăp ênang kơ sang ih; nĕ anei kâo gưt leh asăp ih, leh anăn kâo tŭ leh klei ih akâo.”
H'Abigêl truh kơ Y-Nabal; leh anăn nĕ anei, ñu dôk ngă klei huă mnăm hlăm sang ñu, msĕ si klei huă mnăm kơ sa čô mtao. Ai tiê Y-Nabal hơ̆k mơak kyuadah ñu kpiê ruă snăk. Snăn gơ̆ amâo hưn kơ ñu sa mnơ̆ng ôh tơl truh ti aguah mngač.
Leh anăn ti aguah tơdah Y-Nabal hlao leh kpiê ruă, mô̆ ñu yăl dliê kơ ñu klei anăn. Tiê boh Y-Nabal amâo lŏ dưi kpư̆ ôh, leh anăn ñu jing khăng msĕ si boh tâo.
Hlăm brô pluh hruê êdei Yêhôwa čăm Y-Nabal leh anăn ñu djiê.
Tơdah Y-Đawit hmư̆ kơ Y-Nabal djiê leh, ñu lač, “Mpŭ mni kơ Yêhôwa, pô rŭ leh ênua kơ klei Y-Nabal mưč mač kơ kâo leh, leh anăn kơ̆ng leh dĭng buăl ñu kơ klei ngă jhat. Yêhôwa bi wĭt leh klei ƀai Y-Nabal kơ boh kŏ ñu pô.” Leh anăn Y-Đawit tiŏ mnuih nao êmuh H'Abigêl čiăng brei gơ̆ jing mô̆ ñu.
Tơdah phung dĭng buăl Y-Đawit truh kơ sang H'Abigêl ti čư̆ Karmel, diñu lač kơ gơ̆, “Y-Đawit tiŏ hriê leh hmei kơ ih čiăng mă ih jing mô̆ ñu.”
Gơ̆ kgŭ kkui ƀô̆ ti lăn leh anăn lač, “Nĕ anei dĭng buăl mniê diih jing dĭng buăl rao jơ̆ng phung dĭng buăl khua kâo.”
Leh anăn H'Abigêl ruăt kgŭ, đĭ aseh dliê, leh anăn êma čô dĭng buăl mniê nao mbĭt hŏng ñu. Ñu tui hlue phung dĭng buăl Y-Đawit tiŏ nao, leh anăn jing mô̆ Y-Đawit.
Y-Đawit mă msĕ mơh H'Ahinôam mơ̆ng ƀuôn Jesrêel, leh anăn jih dua digơ̆ jing mô̆ ñu.
Y-Sôl brei hĕ leh H'Mikal anak mniê ñu, mô̆ Y-Đawit, kơ Y-Palti anak êkei Y-Lais mơ̆ng ƀuôn Galim.
Phung Sip nao kơ Y-Sôl ti ƀuôn Gibêa leh anăn lač, “Amâo djŏ hĕ Y-Đawit đuĕ dăp leh ti kbuôn Hakila tĭng ngŏ Jêsimôn?”
Snăn Y-Sôl kgŭ leh anăn trŭn nao kơ kdrăn tač Sip mbĭt hŏng tlâo êbâo čô êkei ñu ruah leh mơ̆ng phung Israel, čiăng duah Y-Đawit hlăm kdrăn tač Sip.
Y-Sôl ngă anôk jưh ti kbuôn Hakila giăm êlan tĭng ngŏ Jêsimôn. Ƀiădah Y-Đawit ăt dôk hlăm kdrăn tač. Leh anăn tơdah ñu ƀuh Y-Sôl tiŏ ñu hlăm kdrăn tač,
Y-Đawit tiŏ nao phung knuă, leh anăn thâo sĭt nik kơ Y-Sôl truh leh.
Snăn Y-Đawit kgŭ leh anăn nao kơ anôk Y-Sôl dôk jưh leh; leh anăn Y-Đawit ƀuh anôk Y-Sôl dôk đih, mbĭt hŏng Y-Apner anak êkei Y-Ner, khua kahan ñu. Y-Sôl dôk đih ti krah anôk jưh êjai phung kahan dôk jŭm dar ñu.
Y-Đawit lač kơ Y-Ahimalek sa čô Hitit leh anăn kơ adei Y-Yôap, Y-Abisai anak êkei Y-Sêruiah, “Hlei srăng trŭn nao mŭt mbĭt hŏng kâo kơ anôk Y-Sôl jưh?” Leh anăn Y-Abisai lač, “Kâo srăng trŭn nao mbĭt hŏng ih.”
Snăn Y-Đawit leh anăn Y-Abisai nao kơ phung kahan êjai mlam. Y-Sôl dôk đih pĭt ti krah anôk jưh, leh anăn kdrang ñu ktăp hĕ ti lăn ti kŏ ñu đih. Y-Apner leh anăn phung kahan dôk đih jŭm ñu.
Hlăk anăn Y-Abisai lač kơ Y-Đawit, “Aê Diê jao leh roh ih hlăm kngan ih hruê anei. Snăn ară anei brei kâo pơ̆ng ñu ti lăn hŏng sa bliư̆ ktăp hŏng kdrang, leh anăn amâo tơl dua bliư̆ ôh.”
Ƀiădah Y-Đawit lač kơ Y-Abisai, “Đăm bi rai ñu ôh, kyuadah hlei dưi yơr kngan ngă kơ pô Yêhôwa trôč leh êa ƀâo mngưi leh anăn amâo jing soh ôh.”
Leh anăn Y-Đawit lač, “Tui si Yêhôwa dôk hdĭp, Yêhôwa pô yơh srăng čăm ñu, amâodah hruê ñu djiê srăng truh, amâodah ñu srăng nao bi blah leh anăn rai tuč.
Brei Yêhôwa ghă kâo yơr kngan kâo ngă kơ pô Yêhôwa trôč leh êa ƀâo mngưi. Ƀiădah ară anei mă bĕ kdrang ti kŏ ñu đih, leh anăn čeh êa, leh anăn brei drei đuĕ nao.”
Snăn Y-Đawit mă kdrang leh anăn čeh êa mơ̆ng kŏ đih Y-Sôl, leh anăn diñu đuĕ nao. Amâo mâo pô ƀuh klei anăn, amâo mâo pô thâo ôh klei anăn, kăn mâo pô hdơr rei, kyuadah jih jang diñu pĭt sơăi, kyuadah Yêhôwa brei diñu pĭt tơl amâo lŏ hdơr ôh.
Leh anăn Y-Đawit găn nao nah dih leh anăn dôk dơ̆ng kbưi ti čŏng čư̆, taih mơh hŏng anôk Y-Sôl jưh.
Y-Đawit iêu mthưr kơ phung kahan leh anăn kơ Y-Apner anak êkei Y-Ner, lač, “Ih amâo srăng lŏ wĭt lač hĕ, Y-Apner?” Snăn Y-Apner lŏ wĭt lač, “Hlei ih jing, pô iêu mtao?”
Leh anăn Y-Đawit lač kơ Y-Apner, “Ih amâo jing sa čô êkei ktang hĕ? Hlei pô jing msĕ si ih hlăm čar Israel? Snăn si ngă ih amâo kiă kriê khua ih mtao? Kyuadah sa čô mnuih ƀuôn sang mŭt čiăng bi rai mtao khua ih.
Klei ih ngă anei amâo jăk ôh. Tui si Yêhôwa dôk hdĭp, ih năng kơ klei djiê kyuadah ih amâo răng kriê kơ khua ih ôh, pô Yêhôwa trôč leh êa ƀâo mngưi. Leh anăn ară anei dlăng bĕ, ti kdrang mtao ih, leh anăn čeh êa ti kŏ ñu đih?”
Y-Sôl thâo kral asăp Y-Đawit leh anăn lač, “Djŏ mơ̆ anei asăp ih, anak êkei kâo Y-Đawit?” Leh anăn Y-Đawit lač, “Asăp kâo yơh, Ơ khua kâo mtao.”
Leh anăn ñu lač, “Si ngă khua kâo tiŏ dĭng buăl ñu? Kyuadah ya klei kâo ngă leh? Ya klei soh kâo?
Snăn ară anei brei khua kâo mtao hmư̆ asăp dĭng buăl ñu blŭ. Tơdah jing Yêhôwa yơh mtrŭt leh ih ngă kơ kâo, akâo kơ ñu tŭ mnơ̆ng myơr; ƀiădah tơdah jing phung mnuih, akâo kơ diñu mâo klei tăm pah ti anăp Yêhôwa, kyuadah diñu suôt kâo hruê anei čiăng kơ kâo amâo mâo ôh kdrêč ngăn dưn Yêhôwa, lač, ‘Nao mă bruă bĕ kơ phung yang mkăn.’
Snăn ară anei, đăm brei êrah kâo hŏk ti lăn kbưi mơ̆ng anăp Yêhôwa ôh. Kyuadah mtao phung Israel kbiă hriê leh čiăng duah bi luč klei hdĭp kâo, msĕ si arăng tiŏ mnah sa drei păk kra hlăm čư̆.”
Leh anăn Y-Sôl lač, “Kâo ngă soh leh; lŏ wĭt bĕ Ơ anak êkei kâo Y-Đawit. Kâo amâo srăng lŏ ngă jhat kơ ih ôh, kyuadah klei hdĭp kâo jing yuôm ti anăp ală ih hruê anei. Nĕ anei kâo ngă leh klei mluk, leh anăn kâo ngă soh prŏng snăk.”
Y-Đawit lŏ wĭt lač, “Nĕ anei kdrang, Ơ mtao, brei sa čô hlăm phung êkei hlăk ai hriê mă gơ̆.
Yêhôwa mưn grăp čô tui si klei kpă ênô leh anăn klei sĭt suôr ñu. Kyuadah Yêhôwa jao leh ih hlăm kngan kâo hruê anei, leh anăn kâo amâo yơr ôh kngan kâo ngă kơ pô Yêhôwa trôč leh êa ƀâo mngưi.
Nĕ anei, msĕ si klei hdĭp ih jing yuôm hruê anei ti anăp ală kâo, msĕ snăn mơh brei klei hdĭp kâo jing yuôm ti anăp ală Yêhôwa, leh anăn brei ñu bi mtlaih kâo mơ̆ng jih jang klei knap mñai.”
Snăn Y-Sôl lač kơ Y-Đawit, “Hơêč hmưi kơ ih, Ơ anak êkei kâo Y-Đawit! Ih srăng ngă lu bruă leh anăn srăng dưi jih.” Snăn Y-Đawit đuĕ nao êlan ñu, leh anăn Y-Sôl wĭt kơ anôk gơ̆.
Y-Đawit lač hlăm ai tiê ñu, “Sa hruê kâo srăng rai tuč hŏng kngan Y-Sôl. Amâo mâo klei jăk hĭn kơ kâo ôh knŏng tơdah kâo đuĕ dăp hlăm čar phung Philistin. Snăn Y-Sôl srăng êdu ai duah kâo hlăm čar Israel, leh anăn kâo srăng tlaih mơ̆ng kngan ñu.”
Y-Đawit kgŭ găn nao leh anăn năm êtuh čô kahan dôk mbĭt hŏng ñu kơ Y-Akis anak êkei Y-Maôk, mtao ƀuôn Gat.
Y-Đawit dôk mbĭt hŏng Y-Akis ti ƀuôn Gat, ñu leh anăn phung kahan ñu, grăp čô êkei wăt mô̆ anak gơ̆, Y-Đawit wăt dua čô mô̆ ñu, H'Ahinôam mơ̆ng ƀuôn Jesrêel leh anăn H'Abigêl mơ̆ng čư̆ Karmel, mô̆ ayang Y-Nabal.
Tơdah arăng hưn leh kơ Y-Sôl klei Y-Đawit đuĕ leh kơ ƀuôn Gat ñu amâo lŏ duah gơ̆ ôh.
Y-Đawit lač kơ Y-Akis, “Tơdah kâo mâo leh klei pap ti anăp ală ih, brei kơ kâo sa bĭt anôk hlăm sa boh ƀuôn điêt hlăm čar, čiăng kơ kâo dưi dôk tinăn. Kyuadah si dĭng buăl ih srăng dôk hlăm ƀuôn mtao mbĭt hŏng ih?”
Snăn hruê anăn Y-Akis brei kơ ñu ƀuôn Siklak. Kyuanăn ƀuôn Siklak jing dŏ phung mtao Yuđa truh kơ hruê anei.
Ênuk Y-Đawit dôk hlăm čar phung Philistin mâo sa thŭn leh anăn pă mlan.
Y-Đawit leh anăn phung kahan ñu đĭ nao ngă kơ phung Gêsurit, phung Girsit, leh anăn phung Amalek; kyuadah phung anăn dôk hlăm čar mơ̆ng sui leh, dơ̆ng mơ̆ng kdrăn tač Sur truh ti čar Êjip.
Y-Đawit bi rai jih čar anăn, leh anăn amâo lui hdĭp ôh êkei wăt mniê, ƀiădah ñu mă ba biăp, êmô, aseh dliê, aseh samô, leh anăn čhiăm ao, lŏ nao kơ Y-Akis.
Tơdah Y-Akis êmuh, “Kơ hlei phung ih ngă leh hruê anei?” Y-Đawit lač, “Hmei ngă kơ čar dhŭng hlăm čar Yuđa,” amâodah “Kơ čar dhŭng phung Jêrahmêlit,” amâodah “Kơ čar dhŭng phung Kênit.”
Leh anăn Y-Đawit amâo lui hdĭp ôh êkei wăt mniê dưi hưn kơ ƀuôn Gat, kyuadah ñu mĭn, “Huĭdah digơ̆ yăl dliê klei drei ngă leh anăn lač, ‘Msĕ snăn Y-Đawit ngă leh.’ ” Msĕ snăn yơh klei ñu khăng ngă êjai ñu dôk hlăm čar Philistin.
Y-Akis knang kơ Y-Đawit êjai mĭn, “Ñu mjing ñu pô mnơ̆ng phung ƀuôn sang ñu Israel bi êmut snăk. Kyuanăn ñu srăng jing dĭng buăl kâo nanao.”
Ênuk anăn phung Philistin bi kƀĭn phung kahan diñu čiăng bi blah hŏng phung Israel. Y-Akis lač kơ Y-Đawit, “Brei ih thâo kơ ih leh anăn phung kahan ih srăng nao mbĭt hŏng phung kahan kâo.”
Y-Đawit lač kơ Y-Akis, “Jăk snăk, ih srăng thâo ya dĭng buăl ih dưi ngă.” Leh anăn Y-Akis lač kơ Y-Đawit, “Jăk snăk, kâo srăng mjing ih kahan kiă kâo jih klei hdĭp kâo.”
Y-Samuel djiê leh, leh anăn jih jang phung Israel čŏk hia kơ ñu leh, leh anăn dơr ñu ti ƀuôn Rama, ƀuôn ñu pô. Y-Sôl suôt leh mơ̆ng čar phung mjâo leh anăn phung mdian.
Phung Philistin bi kƀĭn leh anăn hriê ngă kđông ti ƀuôn Sunem. Y-Sôl bi kƀĭn jih jang phung Israel, leh anăn diñu ngă kđông ti ƀuôn Gilbôa.
Tơdah Y-Sôl ƀuh phung kahan Philistin, ñu huĭ, leh anăn ai tiê ñu ktư̆ yơ̆ng snăk.
Tơdah Y-Sôl êmuh kơ Yêhôwa, Yêhôwa amâo lŏ wĭt lač kơ ñu ôh, kăn hŏng klei êpei, hŏng Urim, amâodah hŏng phung khua pô hưn êlâo rei.
Leh anăn Y-Sôl lač kơ phung dĭng buăl ñu, “Duah bĕ kơ kâo sa čô mniê mjâo, čiăng kơ kâo dưi nao kơ ñu leh anăn êmuh kơ ñu.” Phung dĭng buăl ñu lač kơ ñu, “Nĕ anei mâo sa čô mjâo ti ƀuôn Êndôr.”
Snăn Y-Sôl bi mlih kdrăp ñu leh anăn hơô čhum ao mkăn. Ñu nao hŏng dua čô êkei mbĭt, leh anăn diñu truh kơ mniê anăn êjai mlam. Ñu lač, “Blŭ hrăm hŏng yang leh anăn bi kbiă kơ kâo sa čô kâo srăng hưn anăn ñu kơ ih.”
Mniê anăn lač kơ ñu, “Sĭt nik ih thâo klei Y-Sôl ngă leh, klei ñu bi luč mơ̆ng čar phung mjâo leh anăn phung mdian. Snăn si ngă ih ƀêč kđông kơ klei hdĭp kâo čiăng bi mdjiê kâo hĕ?”
Ƀiădah Y-Sôl kat asei kơ ñu hŏng Yêhôwa, “Tui si Yêhôwa dôk hdĭp, amâo mâo klei bi kmhal ôh srăng truh kơ ih kyua klei anei.”
Leh anăn mniê anăn lač, “Hlei pô kâo srăng bi kbiă kơ ih?” Ñu lač, “Brei ih bi kbiă Y-Samuel kơ kâo.”
Tơdah mniê anăn ƀuh Y-Samuel, ñu ur kraih; leh anăn mniê anăn lač kơ Y-Sôl, “Si ngă ih mplư kâo leh? Ih jing Y-Sôl yơh!”
Mtao lač kơ ñu, “Đăm huĭ ôh, ya ih ƀuh lĕ?” Mniê anăn lač kơ Y-Sôl, “Kâo ƀuh sa čô yang kbiă mơ̆ng lăn.”
Ñu lač kơ gơ̆, “Si ngă ƀô̆ mta ñu?” Gơ̆ lač, “Sa čô mduôn kbiă hriê leh anăn ñu hơô ao jhung.” Y-Sôl thâo anăn jing Y-Samuel yơh, leh anăn ñu buôn ti lăn leh anăn kkuh.
Leh anăn Y-Samuel lač kơ Y-Sôl, “Si ngă ih bi kpăk kâo êjai ih brei kâo kbiă?” Y-Sôl lŏ wĭt lač, “Kâo mâo klei rŭng răng snăk, kyuadah phung Philistin bi blah hŏng kâo, leh anăn Aê Diê lui kâo leh, leh anăn amâo lŏ wĭt lač kơ kâo ôh, hŏng phung khua pô hưn êlâo amâodah hŏng klei êpei kăn rei. Kyuanăn kâo iêu ih leh čiăng kơ ih hưn kơ kâo ya kâo srăng ngă.”
Y-Samuel lač, “Snăn si ngă ih êmuh kơ kâo, kyuadah Yêhôwa lui ih leh anăn jing roh hŏng ih leh?
Yêhôwa ngă leh kơ ih tui si klei ñu blŭ leh hŏng kâo; kyuadah Yêhôwa kơhiêk leh ƀuôn ala mtao mơ̆ng kngan ih leh anăn brei leh gơ̆ kơ pô riêng gah ih, Y-Đawit.
Kyuadah ih amâo gưt asăp Yêhôwa ôh, leh anăn ih amâo bi truh ôh klei ñu ngêñ ktang kơ phung Amalek. Kyuanăn yơh Yêhôwa ngă leh klei anei kơ ih hruê anei.
Êbeh kơ anăn Yêhôwa srăng jao phung Israel wăt ih mơh hlăm kngan phung Philistin; leh anăn mgi ih leh anăn phung anak êkei ih srăng dôk mbĭt hŏng kâo. Yêhôwa srăng jao mơh phung kahan Israel hlăm kngan phung Philistin.”
Snăn bhiâo riâo rit Y-Sôl lĕ buh ti lăn jih asei mlei ñu, bŏ hŏng klei huĭ kyua klei Y-Samuel blŭ anăn; leh anăn ñu luč jih klei ktang hlăm ñu, kyuadah ñu amâo tuôm huă ƀơ̆ng ôh jih hruê leh anăn mlam anăn.
Mniê anăn hriê kơ Y-Sôl, leh anăn tơdah ñu ƀuh Y-Sôl huĭ snăk, ñu lač kơ gơ̆, “Nĕ anei, dĭng buăl mniê ih gưt leh asăp ih, kâo săn asei mlei leh, leh anăn gưt leh yơh klei ih lač leh kơ kâo.
Snăn ară anei ih msĕ mơh gưt bĕ kơ asăp dĭng buăl mniê ih; brei kâo mdơ̆ng kơ ih mnơ̆ng ƀơ̆ng huă, brei ih ƀơ̆ng čiăng kơ ih dưi mâo klei ktang tơdah ih đuĕ nao.”
Ñu hngah leh anăn lač, “Kâo amâo srăng huă ƀơ̆ng ôh.” Ƀiădah phung dĭng buăl ñu wăt mniê anăn mtrŭt ñu, leh anăn ñu gưt mơh asăp digơ̆. Snăn ñu kgŭ mơ̆ng lăn leh anăn dôk gŭ ti jhưng đih.
Mniê anăn mâo sa drei êđai êmô êmŏng hlăm sang ñu. Ñu koh gơ̆ mtam. Leh anăn ñu mă kpŭng, mmai gơ̆, leh anăn ăm kpŭng amâo mâo kpei.
Ñu mdơ̆ng dŏ anăn kơ Y-Sôl leh anăn kơ phung dĭng buăl ñu. Diñu ƀơ̆ng huă, leh anăn diñu kgŭ đuĕ nao mlam anăn.
Phung Philistin bi kƀĭn jih jang phung kahan diñu ti ƀuôn Aphek; leh anăn phung Israel ngă kđông giăm akŏ êa hlăm ƀuôn Jesrêel.
Êjai phung kahan Philistin êbat nao hŏng lu êtuh leh anăn hŏng lu êbâo kahan diñu, leh anăn Y-Đawit hŏng phung kahan ñu êbat nao ti tluôn mbĭt hŏng Y-Akis,
phung khua kahan Philistin lač, “Ya phung Hêbrơ anei dôk ngă tinei?” Y-Akis lač kơ phung khua kahan Philistin, “Amâo djŏ hĕ anei Y-Đawit dĭng buăl Y-Sôl mtao phung Israel? Ñu dôk mbĭt leh hŏng kâo sui hruê thŭn, leh anăn dơ̆ng mơ̆ng ñu đuĕ hriê kơ kâo, kâo amâo ƀuh ôh klei soh hlăm ñu truh ti hruê anei.”
Ƀiădah phung khua kahan Philistin ăl kơ ñu leh anăn lač kơ ñu, “Bi wĭt êkei anei, čiăng kơ ñu dưi wĭt kơ anôk ih dưm ñu leh. Ñu amâo srăng trŭn mbĭt hŏng drei kơ klei bi blah ôh, huĭdah êjai bi blah ñu jing hĕ roh drei. Kyuadah si êkei anei dưi lŏ bi grăng hŏng khua ñu? Amâo djŏ hĕ hŏng boh kŏ phung mnuih tinei?
Amâo djŏ hĕ Y-Đawit anei, kơ ñu yơh arăng bi mmuñ hdơ̆ng diñu êjai kdŏ: ‘Y-Sôl bi mdjiê leh lu êbâo čô, leh anăn Y-Đawit bi mdjiê leh lu pluh êbâo čô’?”
Snăn Y-Akis iêu Y-Đawit leh anăn lač kơ ñu, “Tui si Yêhôwa dôk hdĭp, ih jing leh ênuah, leh anăn kâo mĭn jing djŏ kơ ih êbat nao leh anăn wĭt mbĭt hŏng kâo hlăm klei bi blah anei; kyuadah kâo amâo ƀuh sa klei soh ôh hlăm ih mơ̆ng hruê ih truh kơ kâo tơl hruê anei. Ƀiădah phung khua amâo tŭ ôh.
Snăn wĭt bĕ ară anei, leh anăn đuĕ nao êđăp ênang, snăn ih amâo srăng brei phung khua Philistin ăl ôh.”
Y-Đawit lač kơ Y-Akis, “Ƀiădah ya klei kâo ngă leh? Ya ih ƀuh hlăm dĭng buăl ih dơ̆ng mơ̆ng hruê kâo mŭt mă bruă kơ ih tơl ară anei, tơl kâo amâo dưi nao bi blah ngă hŏng phung roh khua kâo mtao?”
Y-Akis lŏ wĭt lač kơ Y-Đawit, “Kâo thâo ih amâo mâo klei arăng ƀuah ôh ti anăp ală kâo msĕ si sa čô dĭng buăl jăk Aê Diê; ƀiădah phung khua kahan Philistin lač, ‘Ñu amâo srăng đĭ nao mbĭt hŏng drei kơ klei bi blah ôh.’
Snăn ti aguah kgŭ bĕ ưm mbĭt hŏng phung dĭng buăl khua ih hriê leh mbĭt hŏng ih, leh anăn đuĕ nao ưm aguah tơdah diih ƀuh adiê dơ̆ng mngač.”
Snăn Y-Đawit mbĭt hŏng phung kahan ñu kbiă đuĕ nao ưm aguah, čiăng lŏ wĭt kơ čar phung Philistin. Bi phung Philistin đĭ nao kơ ƀuôn Jesrêel.
Y-Samuel dôk mă bruă kơ Yêhôwa ti gŭ Y-Hêli. Ênuk anăn arăng amâo jêñ hmư̆ asăp Yêhôwa blŭ ôh, amâo jêñ mâo klei bi ƀuh ôh.
Ênuk anăn ală Y-Hêli dơ̆ng mmăt leh, snăn ñu amâo dưi thâo ƀuh ôh, leh anăn ñu dôk đih ti jhưng ñu pô.
Pui kđen Aê Diê ka djiê ôh, leh anăn Y-Samuel dôk đih hlăm lam sang yang Yêhôwa ti anôk hip Aê Diê dôk.
Hlăk anăn Yêhôwa iêu Y-Samuel. Gơ̆ lač, “Kâo tinei,”
leh anăn êran nao kơ Y-Hêli leh anăn lač, “Kâo tinei, kyua ih iêu kâo leh.” Ƀiădah Y-Hêli lač, “Kâo amâo tuôm iêu ôh, lŏ nao đih bĕ.” Snăn gơ̆ đuĕ nao đih.
Yêhôwa lŏ iêu, “Ơ Y-Samuel.” Y-Samuel kgŭ nao kơ Y-Hêli leh anăn lač, “Kâo tinei, kyua ih iêu kâo leh.” Ƀiădah Y-Hêli lač, “Kâo amâo tuôm iêu ôh, Ơ dam, lŏ đih bĕ.”
Y-Samuel ka thâo kral Yêhôwa ôh, leh anăn klei Yêhôwa blŭ ka tuôm bi êdah kơ ñu ôh.
Yêhôwa lŏ iêu Y-Samuel tal tlâo, leh anăn gơ̆ kgŭ nao kơ Y-Hêli leh anăn lač, “Kâo tinei, kyua ih iêu kâo leh.” Hlăk anăn Y-Hêli thâo săng kơ Yêhôwa iêu hđeh êdam anăn.
Snăn Y-Hêli lač kơ Y-Samuel, “Nao đih bĕ; leh anăn tơdah ñu lŏ iêu ih, brei ih lač, ‘Blŭ bĕ, Ơ Yêhôwa, kyuadah dĭng buăl ih dôk hmư̆.’ ” Snăn Y-Samuel nao đih ti anôk ñu.
Yêhôwa hriê leh anăn dôk dơ̆ng leh anăn iêu msĕ si êlâo, “Ơ Y-Samuel! Ơ Y-Samuel!” Leh anăn Y-Samuel lač, “Blŭ bĕ, kyuadah dĭng buăl ih dôk hmư̆.”
Leh anăn Yêhôwa lač kơ Y-Samuel, “Nĕ anei kâo srăng ngă sa klei hlăm phung Israel, sa klei srăng bi kngăl knga grăp čô hmư̆.
Ti hruê anăn kâo srăng bi sĭt kơ Y-Hêli jih jang klei kâo blŭ leh djŏ kơ sang ñu, mơ̆ng phŭn truh ti knhal tuč.
Kâo hưn kơ ñu klei kâo srăng bi kmhal sang ñu hlŏng lar kyua klei wê ñu thâo leh; kyuadah phung anak êkei ñu blŭ klei jhat ƀai kơ Aê Diê, ƀiădah ñu amâo kơ̆ng ghă digơ̆ ôh.
Kyua anăn kâo kat asei kơ sang Y-Hêli kơ klei wê sang Y-Hêli amâo srăng mâo klei bi tui ôh hŏng klei ngă yang amâodah hŏng mnơ̆ng myơr, hlŏng lar.”
Y-Samuel dôk đih tơl aguah; leh anăn ñu pŏk ƀăng bhă sang Yêhôwa. Y-Samuel huĭ hưn klei bi ƀuh anăn kơ Y-Hêli.
Ƀiădah Y-Hêli iêu Y-Samuel leh anăn lač, “Ơ dam, Y-Samuel.” Gơ̆ lač, “Kâo tinei.”
Y-Hêli lač, “Ya klei Yêhôwa hưn leh kơ ih? Đăm mdăp klei anăn kơ kâo ôh. Brei Aê Diê ngă msĕ snăn kơ ih, leh anăn êbeh hĭn mơh tơdah ih mdăp kơ kâo sa mta hlăm jih jang klei ñu hưn leh kơ ih.”
Snăn Y-Samuel hưn jih leh anăn amâo mdăp kơ ñu ôh sa mta klei. Leh anăn Y-Hêli lač, “Ñu yơh jing Yêhôwa; brei ñu ngă tui si klei ñu mĭn jăk.”
Y-Samuel hriê kơ prŏng; Yêhôwa dôk mbĭt hŏng ñu, leh anăn amâo brei sa mta klei ñu blŭ luč hơăi mang ôh.
Jih jang phung Israel mơ̆ng ƀuôn Dan truh ti ƀuôn Bêr-Sêba thâo kơ Y-Samuel jing sĭt leh sa čô khua pô hưn êlâo kơ Yêhôwa.
Yêhôwa lŏ bi êdah ti ƀuôn Silô, kyuadah Yêhôwa bi êdah ñu pô kơ Y-Samuel ti ƀuôn Silô hŏng klei Yêhôwa blŭ.
Tơdah Y-Đawit leh anăn phung kahan ñu truh ti ƀuôn Siklak hruê tal tlâo, phung Amalek ngă leh kơ čar dhŭng leh anăn ƀuôn Siklak. Diñu dưi leh hŏng ƀuôn Siklak leh anăn čuh ƀuôn anăn,
leh anăn mă phung mniê leh anăn jih jang phung dôk hlăm ƀuôn anăn, phung điêt wăt prŏng. Diñu amâo bi mdjiê sa čô ôh, ƀiădah diñu mă ba phung anăn leh anăn đuĕ nao.
Tơdah Y-Đawit leh anăn phung kahan ñu truh kơ ƀuôn anăn, diñu ƀuh arăng čuh leh ƀuôn anăn, leh anăn phung mô̆, anak êkei leh anăn anak mniê diñu arăng mă jing mnă leh.
Snăn Y-Đawit leh anăn phung mbĭt hŏng ñu ur hia tơl diñu amâo lŏ mâo klei ktang dưi hia ôh.
Wăt dua čô mô̆ Y-Đawit mơh arăng mă ba jing mnă leh, H'Ahinôam mơ̆ng ƀuôn Jesrêel leh anăn H'Abigêl mô̆ ayang Y-Nabal mơ̆ng čư̆ Karmel.
Y-Đawit rŭng răng snăk, kyuadah phung ƀuôn sang blŭ čiăng bhĭr boh tâo kơ ñu, kyuadah jih jang phung ƀuôn sang ênguôt snăk, grăp čô kyua anak êkei leh anăn anak mniê gơ̆. Ƀiădah Y-Đawit lŏ bi ktang ñu pô hlăm anăn Yêhôwa Aê Diê ñu.
Y-Đawit lač kơ Y-Abiathar khua ngă yang, anak êkei Y-Ahimalek, “Ba bĕ kơ kâo ao êphôt.” Snăn Y-Abiathar djă ba ao êphôt kơ Y-Đawit.
Leh anăn Y-Đawit êmuh kơ Yêhôwa, “Kâo srăng tiŏ phung anăn mơ̆? Kâo srăng hmao diñu mơ̆” Yêhôwa lŏ wĭt lač kơ ñu, “Tiŏ bĕ, kyuadah sĭt nik ih srăng hmao leh anăn srăng lŏ sua mă.”
Snăn Y-Đawit dơ̆ng nao mbĭt hŏng năm êtuh čô kahan dôk leh mbĭt hŏng ñu. Diñu truh ti hnoh êa Bêsor. Tinăn arăng lui phung amâo nao ôh.
Ƀiădah Y-Đawit ăt tiŏ mbĭt hŏng pă êtuh čô kahan; dua êtuh čô dôk hĕ, phung anăn êmăn đei, amâo dưi găn hnoh êa Bêsor ôh.
Diñu ƀuh hlăm dliê sa čô Êjip leh anăn atăt ba gơ̆ kơ Y-Đawit. Diñu brei gơ̆ kpŭng leh anăn gơ̆ ƀơ̆ng. Diñu brei gơ̆ mnăm.
Leh anăn diñu brei kơ gơ̆ sa klŏ ƀêñ boh hra leh anăn dua kmrŭ boh kriăk ƀâo krô. Leh gơ̆ ƀơ̆ng, gơ̆ lŏ mơai; kyuadah gơ̆ amâo tuôm ƀơ̆ng kpŭng amâodah mnăm êa ôh êjai tlâo hruê leh anăn tlâo mlam.
Y-Đawit lač kơ gơ̆, “Hlei phung ih jing? Leh anăn mơ̆ng ih kbiă hriê?” Gơ̆ lač, “Kâo jing sa čô êkei hlăk ai Êjip, dĭng buăl kơ sa čô Amalek; leh anăn khua kâo lui kâo leh tlâo hruê kyuadah kâo ruă.
Hmei ngă leh kơ čar dhŭng phung Čhêret, leh anăn kơ lăn čar Yuđa, leh anăn kơ čar dhŭng phung Kalep, leh anăn hmei čuh leh ƀuôn Siklak.”
Y-Đawit lač kơ gơ̆, “Ih dưi atăt kâo trŭn nao kơ phung anăn mơ̆?” Leh anăn gơ̆ lač, “Brei ih kat asei kơ kâo hŏng anăn Aê Diê kơ ih amâo srăng bi mdjiê kâo ôh, amâodah jao kâo hlăm kngan khua kâo, leh anăn kâo srăng atăt ih trŭn nao kơ phung anăn.”
Tơdah gơ̆ atăt ñu leh, phung anăn bra hiu leh tar ƀar čar huă ƀơ̆ng, mnăm, leh anăn kdŏ, kyua jih mnơ̆ng lu snăk diñu plah mă leh mơ̆ng čar phung Philistin leh anăn mơ̆ng čar Yuđa.
Y-Đawit ngă kơ diñu mơ̆ng tlam wai băk tơl truh tlam hruê mgi; leh anăn amâo mâo sa čô êkei hlăm phung diñu tlaih ôh, knŏng pă êtuh čô êkei hlăk ai đĭ aseh samô leh anăn đuĕ.
Y-Đawit sua mă jih mnơ̆ng phung Amalek mă leh, leh anăn Y-Đawit sua mă leh mơh dua čô mô̆ ñu.
Amâo mâo sa mnơ̆ng luč ôh, điêt amâodah prŏng, anak êkei amâodah anak mniê, mnơ̆ng arăng plah mă leh. Y-Đawit lŏ mă wĭt jih.
Y-Đawit mă mơh jih biăp bê leh anăn êmô, leh anăn phung ƀuôn sang đoh hlô mnơ̆ng anăn ti anăp ñu leh anăn lač, “Anei yơh mnơ̆ng Y-Đawit plah mă.”
Y-Đawit truh kơ phung dua êtuh čô êkei êmăn, amâo dưi tui hlue Y-Đawit ôh, leh anăn lui diñu dôk ti hnoh êa Bêsor. Diñu nao drông Y-Đawit leh anăn phung mnuih mbĭt hŏng gơ̆. Tơdah Y-Đawit truh giăm diñu, gơ̆ kkuh kơ diñu.
Leh anăn jih jang phung ƀai leh anăn jhat hlăm phung kahan nao leh mbĭt hŏng Y-Đawit lač, “Kyuadah diñu amâo nao mbĭt hŏng drei ôh, drei amâo srăng brei ôh sa mnơ̆ng drei lŏ sua mă leh, knŏng grăp čô dưi atăt mô̆ ñu leh anăn phung anak ñu leh anăn đuĕ wĭt.”
Ƀiădah Y-Đawit lač, “Ơ phung ayŏng adei, diih amâo srăng ngă snăn ôh hŏng mnơ̆ng Yêhôwa brei leh kơ drei. Ñu mgang drei leh anăn jao leh hlăm kngan drei phung hriê leh ngă kơ drei anăn.
Hlei srăng mđing kơ diih hlăm klei anei? Kdrêč bi mbha kơ phung trŭn leh kơ klei bi blah srăng mdŭm mơh hŏng kdrêč bi mbha kơ phung dôk kiă dŏ dô. Diñu srăng bi mbha mdŭm.”
Mơ̆ng hruê anăn kơ anăp, ñu mjing klei anăn sa klei bhiăn leh anăn sa klei mtă kơ phung Israel truh ti hruê anei.
Tơdah Y-Đawit truh kơ ƀuôn Siklak, ñu mơĭt kdrêč mnơ̆ng plah mă kơ phung mah jiăng ñu, phung khua mduôn Yuđa, lač, “Nĕ anei mnơ̆ng myơr kơ diih mơ̆ng mnơ̆ng plah mă mơ̆ng phung roh Yêhôwa.”
Ñu ngă snăn mơh kơ phung dôk hlăm ƀuôn Bêthel, ƀuôn Ramôt hlăm čar dhŭng, ƀuôn Jatir,
ƀuôn Arôer, ƀuôn Sipmôt, ƀuôn Êstêmôa,
ƀuôn Rakal, lu boh buôn Jêrahmêl, lu boh ƀuôn phung Kênit,
ƀuôn Hôrma, ƀuôn Bôrasan, ƀuôn Athač,
ƀuôn Hêbron, jih jang anôk Y-Đawit leh anăn phung kahan ñu tuôm hiu leh.
Phung Philistin bi blah hŏng phung Israel; leh anăn phung kahan Israel đuĕ ti anăp phung Philistin, leh anăn êbuh djiê ti čư̆ Gilbôa.
Leh anăn phung Philistin hmao Y-Sôl leh anăn phung anak êkei ñu; leh anăn phung Philistin bi mdjiê hĕ Y-Jônathan, Y-Abinadap, leh anăn Y-Malkisua, phung anak êkei Y-Sôl.
Klei bi blah ktang snăk truh kơ Y-Sôl, leh anăn phung kahan djă hna ƀuh ñu leh anăn mnah ñu bi êka kjham snăk.
Snăn Y-Sôl lač kơ pô djă mnơ̆ng ñu bi blah, “Suê̆ đao gưm ih leh anăn brei ih tlŏ kâo, huĭdah phung amâo khăt klĭt anei truh tlŏ kâo, leh anăn hlăp hŏng kâo.” Ƀiădah pô djă mnơ̆ng ñu bi blah amâo čiăng ôh, kyuadah gơ̆ huĭ snăk. Snăn Y-Sôl mă đao gưm ñu pô leh anăn klăm asei mlei ñu pô mghă hŏng đao gưm anăn.
Tơdah pô djă mnơ̆ng ñu bi blah ƀuh ñu djiê leh, gơ̆ msĕ mơh klăm asei mlei gơ̆ pô mghă hŏng đao gưm leh anăn djiê mbĭt hŏng ñu.
Snăn yơh ti hruê anăn sơăi Y-Sôl, tlâo čô anak êkei ñu, pô djă mnơ̆ng ñu bi blah, leh anăn jih jang phung kahan ñu djiê.
Tơdah phung kahan Israel dôk tĭng nah dih tlung leh anăn tĭng nah dih êa krông Yurdan ƀuh leh phung kahan Israel đuĕ leh anăn Y-Sôl leh anăn phung anak êkei ñu djiê leh, diñu lui ƀuôn diñu leh anăn đuĕ. Leh anăn phung Philistin hriê dôk hlăm ƀuôn anăn.
Hruê mgi tơdah phung Philistin hriê čiăng plah mă dŏ phung djiê leh, diñu ƀuh Y-Sôl leh anăn tlâo čô anak êkei ñu êbuh djiê leh ti čư̆ Gilbôa.
Diñu khăt kkuê Y-Sôl leh anăn mă ao msei ñu, leh anăn tiŏ nao phung hiu hưn tar ƀar čar Philistin, čiăng hưn klei mrâo mrang jăk anăn kơ jih jang rup yang diñu leh anăn kơ phung ƀuôn sang.
Diñu dưm ao msei gơ̆ hlăm sang yang Astarôt, leh anăn diñu pơ̆ng asei mlei djiê Y-Sôl ti mnư̆ ƀuôn Bet-San.
Ƀiădah tơdah phung dôk ti ƀuôn Jabes-Galaat hmư̆ klei phung Philistin ngă leh kơ Y-Sôl,
jih jang phung êkei jhŏng ktang kgŭ leh anăn êbat jih sa mlam, leh anăn mă asei mlei djiê Y-Sôl leh anăn phung anak êkei ñu mơ̆ng mnư̆ ƀuôn Bet-San. Diñu truh kơ ƀuôn Jabês leh anăn čuh digơ̆ tinăn.
Diñu mă klang digơ̆ leh anăn dơr ti gŭ kyâo tamaris hlăm ƀuôn Jabês, leh anăn kăm ƀơ̆ng huă kjuh hruê.
Leh klei anăn, klei Y-Samuel blŭ truh kơ jih jang phung Israel. Phung Israel kbiă nao bi blah hŏng phung Philistin. Diñu ngă kđông ti ƀuôn Êbenêser, leh anăn phung Philistin ngă kđông ti ƀuôn Aphek.
Phung Philistin dăp bi blah hŏng phung Israel, leh anăn tơdah klei bi blah dơ̆ng ktang hĭn, phung Philistin dưi hŏng phung Israel, bi mdjiê hlăm brô pă êbâo čô êkei ti kdrăn bi blah.
Tơdah phung kahan wĭt kơ anôk kđông, phung khua mduôn Israel lač, “Si ngă Yêhôwa brei phung Philistin dưi hŏng drei hruê anei? Brei drei ba tinei hip klei bi mguôp Yêhôwa mơ̆ng ƀuôn Silô, čiăng kơ hip anăn dưi hriê ti krah drei leh anăn bi mtlaih drei mơ̆ng klei ktang phung roh drei.”
Snăn phung ƀuôn sang tiŏ nao mnuih kơ ƀuôn Silô, leh anăn ba mơ̆ng anăn, hip klei bi mguôp Yêhôwa kơ phung kahan, pô dôk gŭ ti jhưng mtao ti krah phung čêrubim. Dua čô anak êkei Y-Hêli, Y-Hôphni leh anăn Y-Phinêas, dôk tinăn mbĭt hŏng hip klei bi mguôp Aê Diê.
Tơdah hip klei bi mguôp Yêhôwa mŭt hlăm wăl, jih jang phung Israel ur driâo kraih ktang hŏng klei hơ̆k tơl mgei lăn ala.
Tơdah phung Philistin hmư̆ asăp ur driâo anăn, diñu lač, “Ya jing ênai ur driâo kraih anăn hlăm wăl phung Hêbrơ?” Tơdah diñu thâo kơ hip Yêhôwa truh leh hlăm wăl,
phung Philistin huĭ; kyuadah diñu lač, “Yang truh leh hlăm wăl.” Leh anăn diñu lač, “Knap mñai yơh kơ drei, kyuadah amâo tuôm mâo klei msĕ ôh êlâo.
Knap mñai yơh kơ drei, hlei pô dưi bi mtlaih drei kơ klei myang phung yang jhŏng ktang anăn? Phung yang anăn čăm leh phung Êjip hŏng djăp mta klei bi knap hlăm kdrăn tač.
Dôk jhŏng leh anăn bi êdah bĕ klei diih jing êkei, Ơ phung Philistin, huĭdah diih jing hlŭn kơ phung Hêbrơ msĕ si diñu jing leh hlŭn kơ diih. Bi êdah bĕ klei diih jing êkei, leh anăn bi blah bĕ!”
Snăn phung Philistin bi blah leh anăn dưi hŏng phung Israel. Digơ̆ đuĕ grăp čô êkei kơ sang gơ̆ pô; leh anăn mâo klei bi mdjiê lu, kyuadah hlăm phung Israel mâo tlâo pluh êbâo čô kahan êbat jơ̆ng êbuh djiê leh.
Arăng mă leh hip Aê Diê; leh anăn arăng bi mdjiê leh dua čô anak êkei Y-Hêli, Y-Hôphni leh anăn Y-Phinêas.
Hruê anăn mơh sa čô êkei găp djuê Benjamin êran mơ̆ng anôk bi blah leh anăn truh kơ ƀuôn Silô, čhiăm ao ñu kơhiêk leh, leh anăn boh kŏ.
Tơdah ñu truh, bŏ hŏng ƀruih lăn dôk gŭ ti mdhô̆ ñu giăm êlan kăp dlăng, kyuadah ai tiê ñu ktư̆ yơ̆ng kyua hip Aê Diê. Tơdah êkei anăn mŭt hlăm ƀuôn leh anăn hưn klei truh, jih jang ƀuôn sang ur huĭ.
Tơdah Y-Hêli hmư̆ asăp ur krao, ñu lač, “Ya asăp ur anăn?” Leh anăn êkei anăn ruăt nao hưn kơ Y-Êli.
Y-Hêli mâo dua păn pluh sa păn thŭn leh, leh anăn ală ñu khăng, snăn ñu amâo dưi ƀuh ôh.
Êkei anăn lač kơ Y-Êli, “Kâo jing pô hriê mơ̆ng anôk bi blah. Kâo đuĕ mơ̆ng klei bi blah hruê anei.” Ñu lač, “Ya klei truh leh, Ơ dam?”
Pô hriê hưn lŏ wĭt lač, “Phung Israel đuĕ leh ti anăp phung Philistin, leh anăn msĕ mơh mâo klei bi mdjiê phung ƀuôn sang lu snăk; wăt dua čô anak êkei ih, Y-Hôphni leh anăn Y-Phinêas, djiê leh, leh anăn arăng mă leh hip Aê Diê.”
Tơdah gơ̆ blŭ djŏ kơ hip Aê Diê, Y-Hêli lĕ buh hrah đang mơ̆ng mdhô̆ ñu ti djiêu ƀăng jang; joh klang kkuê leh anăn djiê. Ñu jing sa čô mduôn leh anăn ktrŏ. Ñu phat kđi kơ phung Israel êjai pă pluh thŭn.
Mtâo mniê ñu, mô̆ Y-Phinêas, hlăk ba tian leh anăn giăm hruê kkiêng. Tơdah ñu hmư̆ klei hưn kơ arăng mă leh hip Aê Diê, kơ kmha ñu leh anăn ung ñu djiê leh, ñu kkui leh anăn kkiêng hĕ; kyuadah klei ruă kkiêng truh kơ ñu.
Hlăk ñu giăm djiê, phung mniê ƀuê mă tian ñu lač kơ ñu, “Đăm huĭ ôh, kyuadah ih kkiêng leh kơ sa čô anak êkei.” Ƀiădah ñu amâo lŏ wĭt lač amâodah mđing knga ôh.
Ñu bi anăn hđeh điêt anăn Y-Ikabôt, lač, “Klei guh kơang kbiă đuĕ leh mơ̆ng phung Israel,” kyuadah arăng mă leh hip Aê Diê leh anăn kyua kmha ñu leh anăn ung ñu.
Ñu lač, “Klei guh kơang kbiă đuĕ leh mơ̆ng phung Israel, kyuadah arăng mă leh hip Aê Diê.”
Tơdah phung Philistin mă leh hip Aê Diê, diñu kkung gơ̆ mơ̆ng ƀuôn Êbenêser truh ti ƀuôn Asdôt.
Leh anăn phung Philistin mă hip Aê Diê leh anăn ba gơ̆ hlăm sang yang Dagôn leh anăn dưm gơ̆ ti djiêu rup yang Dagôn.
Tơdah phung ƀuôn sang Asdôt kgŭ ưm hruê êdei, nĕ anei Dagôn êbuh leh kŭp ƀô̆ ti lăn ti anăp hip Yêhôwa. Snăn diñu mă Dagôn leh anăn lŏ dưm ti anôk gơ̆ pô.
Ƀiădah tơdah diñu kgŭ ưm aguah êdei, nĕ anei Dagôn êbuh leh kŭp ƀô̆ ti lăn ti anăp hip Yêhôwa, boh kŏ Dagôn leh anăn dua ƀĕ kngan gơ̆ tloh leh dôk ti mdhă anôk mŭt ƀăng bhă; ăt dôk knŏng asei mlei Dagôn.
Kyua anăn truh ti hruê anei phung khua ngă yang Dagôn leh anăn jih jang phung mŭt hlăm sang yang Dagôn amâo juă ôh ti mdhă anôk mŭt ƀăng bhă sang yang Dagôn hlăm ƀuôn Asdôt.
Kngan Yêhôwa bi ktrŏ kơ phung ƀuôn sang Asdôt, leh anăn ñu bi huĭ leh anăn bi knap digơ̆ hŏng klei ruă kdloh mlŭn, phung ƀuôn sang Asdôt wăt krĭng ñu.
Tơdah phung êkei ƀuôn Asdôt ƀuh klei truh, diñu lač, “Đăm brei hip Aê Diê Israel dôk mbĭt hŏng drei ôh; kyuadah ñu bi ktrŏ kngan ñu ti dlông drei leh anăn ti dlông Dagôn, yang drei.”
Snăn diñu tiŏ arăng nao iêu bi kƀĭn jih jang khua phung Philistin, leh anăn lač, “Ya drei srăng ngă hŏng hip Aê Diê Israel?” Diñu lŏ wĭt lač, “Brei arăng kkung ba hip Aê Diê Israel kơ ƀuôn Gat.” Snăn diñu kkung ba hip Aê Diê Israel tinăn.
Ƀiădah leh diñu kkung ba gơ̆ leh, kngan Yêhôwa ngă kơ ƀuôn anăn mơh, leh anăn ngă klei bi huĭ prŏng leh anăn bi knap phung êkei hlăm ƀuôn, phung hlăk ai wăt mduôn, diñu mâo klei ruă kdloh mlŭn:
Snăn diñu mơĭt hip Aê Diê kơ ƀuôn Êkron. Tơdah hip Aê Diê truh ti ƀuôn Êkron, phung ƀuôn sang Êkron ur kraih, “Diñu kkung ba leh kơ drei hip Aê Diê Israel čiăng bi mdjiê drei leh anăn phung ƀuôn sang drei!”
Snăn diñu tiŏ arăng iêu bi kƀĭn jih jang khua phung Philistin leh anăn lač, “Bi mđuĕ hĕ hip Aê Diê Israel, brei gơ̆ wĭt kơ anôk gơ̆ pô, čiăng kơ gơ̆ amâo bi mdjiê drei leh anăn phung ƀuôn sang drei ôh.” Kyuadah mâo hlăm kluôm ƀuôn klei bi huĭ bi mdjiê. Kngan Aê Diê bi ktrŏ snăk tinăn.
Bi phung êkei amâo djiê ôh, djŏ klei ruă kdloh mlŭn, leh anăn asăp ur ƀuôn anăn đĭ truh kơ adiê.
Hip Yêhôwa dôk kjuh mlan hlăm čar Philistin.
Phung Philistin iêu phung khua ngă yang leh anăn phung mdian leh anăn lač, “Ya drei srăng ngă hŏng hip Yêhôwa? Hưn kơ hmei si hmei srăng bi wĭt kơ anôk gơ̆ pô.”
Diñu wĭt lač, “Tơdah diih bi wĭt hip Aê Diê Israel, đăm bi wĭt ñu hơăi ôh, ƀiădah sĭt nik bi wĭt kơ Aê Diê sa mnơ̆ng myơr kơ klei gao klei bhiăn. Snăn diih srăng hlao, leh anăn diih srăng thâo si kngan ñu amâo đuĕ mơ̆ng diih ôh.”
Diñu êmuh, “Ya mnơ̆ng myơr kơ klei gao klei bhiăn hmei srăng bi wĭt kơ ñu?” Digơ̆ lŏ wĭt lač, “Êma klŏ rŭp kdloh mlŭn ngă hŏng mah, leh anăn êma drei kkuih ngă hŏng mah, tui si dŭm čô khua phung Philistin; kyuadah klei bi knap msĕ truh leh kơ jih jang diih leh anăn kơ phung khua diih.
Snăn brei diih ngă rup kdloh mlŭn diih leh anăn rup kkuih diih, mnơ̆ng bi rai čar diih, leh anăn brei klei guh kơang kơ Aê Diê Israel. Năng ai ñu srăng hrui kngan ñu mơ̆ng diih, mơ̆ng phung yang diih, leh anăn mơ̆ng čar diih.
Ya yuôm diih bi khăng ai tiê diih msĕ si phung Êjip leh anăn Pharaôn bi khăng ai tiê? Leh Yêhôwa ngă ktang kơ diñu, amâo djŏ hĕ diñu brei phung ƀuôn sang đuĕ nao, leh anăn digơ̆ đuĕ nao yơh?
Ară anei brei diih mă leh anăn mkra sa boh êdeh mrâo leh anăn dua drei êmô ana dôk bi mam êđai ka tuôm đua knông ôh, leh anăn mđua knông êdeh ti êmô, ƀiădah đoh bi wĭt êđai digơ̆.
Mă hip Yêhôwa, dưm hlăm êdeh, leh anăn dưm rup mah anăn hlăm hip ti djiêu, mnơ̆ng diih bi wĭt kơ ñu jing mnơ̆ng myơr kơ klei gao klei bhiăn. Brei hip đuĕ nao tui si êlan ñu čiăng nao.
Kăp dlăng bĕ, tơdah gơ̆ đĭ nao ti êlan čar gơ̆ pô ti ƀuôn Bet-Sêmes, snăn jing Yêhôwa yơh ngă leh klei jhat prŏng anei kơ drei, ƀiădah tơdah amâo djŏ snăn ôh, snăn drei srăng thâo amâo djŏ kngan ñu ôh čăm leh drei, knŏng tui si klei truh yơh.”
Phung êkei anăn ngă snăn. Diñu mă dua drei êmô ana dôk bi mam êđai leh anăn mđua knông êdeh kơ digơ̆, leh anăn krư̆ êđai digơ̆ hlăm war.
Diñu dưm hip Yêhôwa hlăm êdeh, wăt hip mâo kkuih mah leh anăn rup kdloh mlŭn anăn.
Dua drei êmô anăn nao êlan kpă phă ƀuôn Bet-Sêmes, leh anăn bŭ êjai êbat. Diñu amâo weh kơ hnuă amâodah kơ điâo ôh. Phung khua Philistin tui ti tluôn diñu truh ti knông lăn ƀuôn Bet-Sêmes.
Phung ƀuôn sang ƀuôn Bet-Sêmes dôk wiă mdiê ƀlê hlăm tlung. Tơdah diñu kngưr ală leh anăn ƀuh hip, diñu hơ̆k mơak ƀuh dŏ anăn.
Êdeh anăn truh hlăm hma Y-Yôsuê, ƀuôn Bet-Sêmes, leh anăn mjưh tinăn. Mâo sa boh tâo prŏng tinăn; diñu blah kyâo êdeh leh anăn arăng myơr dua drei êmô ana jing mnơ̆ng myơr čuh kơ Yêhôwa.
Phung Lêwi bi mtrŭn hip Yêhôwa, wăt hip ti djiêu gơ̆ mâo rup mah hlăm lam, leh anăn dưm dŏ anăn ti dlông boh tâo prŏng. Hruê anăn phung êkei ƀuôn Bet-Sêmes myơr mnơ̆ng myơr čuh leh anăn myơr mnơ̆ng ngă yang kơ Yêhôwa.
Leh êma čô khua phung Philistin ƀuh klei anăn, diñu lŏ wĭt hruê anăn mtam kơ ƀuôn Êkron.
Nĕ anei rup kdloh mlŭn mah phung Philistin bi wĭt jing mnơ̆ng myơr kơ klei gao klei bhiăn kơ Yêhôwa: sa kơ ƀuôn Asdôt, sa kơ ƀuôn Gasa, sa kơ ƀuôn Askalon, sa kơ ƀuôn Gat, sa kơ ƀuôn Êkron.
Msĕ mơh mâo rup kkuih mah mdŭm hŏng jih jang ƀuôn phung Philistin êma čô khua kiă kriê, wăt ƀuôn mâo mnư̆ kjăp leh anăn ƀuôn amâo mâo mnư̆ ôh. Boh tâo prŏng ti djiêu anăn diñu dưm hip Yêhôwa jing sa klei hưn truh kơ hruê anei hlăm hma Y-Yôsuê ƀuôn Bet-Sêmes.
Yêhôwa bi mdjiê đa đa phung êkei ƀuôn Bet-Sêmes kyuadah diñu iêp dlăng hlăm lam hip Yêhôwa. Ñu bi mdjiê kjuh pluh čô digơ̆. Leh anăn phung ƀuôn sang čŏk hia, kyuadah Yêhôwa bi mdjiê lu čô ti krah phung mnuih ƀuôn sang.
Snăn phung êkei ƀuôn Bet-Sêmes lač, “Hlei pô dưi dôk dơ̆ng ti anăp Yêhôwa, Aê Diê doh jăk anei? Leh anăn kơ hlei pô hip ñu srăng nao leh ñu kbiă đuĕ mơ̆ng drei?”
Snăn diñu tiŏ phung nao hưn kơ phung mnuih ƀuôn Kiriat-Jêrim, lač, “Phung Philistin ba wĭt leh hip Yêhôwa; trŭn bĕ leh anăn mă ba gơ̆ kơ diih.”
Phung êkei ƀuôn Kiriat-Jêrim hriê leh anăn kkung hip Yêhôwa, leh anăn ba gơ̆ kơ sang Y-Abinadap ti dlông kbuôn; leh anăn digơ̆ pioh brei anak êkei ñu Y-Êlêasar jing pô kiă hip Yêhôwa.
Mơ̆ng hruê hip dôk ti ƀuôn Kiriat -Jêrim mâo lu thŭn êgao leh, hlăm brô dua pluh thŭn, leh anăn jih sang Israel ur krao kơ Yêhôwa.
Y-Samuel lač kơ jih sang Israel, “Tơdah diih lŏ wĭt kơ Yêhôwa hŏng jih ai tiê diih, snăn mă hwiê hĕ phung yang tue leh anăn phung yang mniê Astarôt mơ̆ng krah diih, leh anăn gai ai tiê diih phă Yêhôwa, mă bruă knŏng kơ ñu, snăn kơh ñu srăng bi mtlaih diih mơ̆ng kngan phung Philistin.”
Snăn phung Israel hwiê hĕ phung rup yang Baal leh anăn phung rup yang Astarôt, leh anăn diñu mă bruă knŏng kơ Yêhôwa.
Y-Samuel lač, “Bi kƀĭn bĕ jih jang phung Israel ti ƀuôn Mispa, leh anăn kâo srăng wah lač kơ Yêhôwa kyua diih.”
Snăn diñu bi kƀĭn ti ƀuôn Mispa, djăt êa leh anăn tuh ti anăp Yêhôwa, kăm ƀơ̆ng huă hruê anăn, leh anăn lač tinăn, “Hmei ngă soh leh hŏng Yêhôwa.” Y-Samuel phat kđi phung Israel ti ƀuôn Mispa.
Tơdah phung Philistin hmư̆ kơ phung Israel bi kƀĭn leh ti ƀuôn Mispa, phung khua Philistin đĭ nao bi blah hŏng phung Israel. Tơdah phung Israel hmư̆ klei anăn diñu huĭ kơ phung Philistin.
Phung Israel lač kơ Y-Samuel, “Đăm mdei ôh wah lač kơ Yêhôwa Aê Diê drei kyua drei, čiăng kơ ñu bi mtlaih drei mơ̆ng kngan phung Philistin.”
Snăn, Y-Samuel mă sa drei êđai biăp dôk mam leh anăn myơr gơ̆ jih jing mnơ̆ng myơr čuh kơ Yêhôwa. Y-Samuel ur kơ Yêhôwa kyua phung Israel, leh anăn Yêhôwa lŏ wĭt lač kơ ñu.
Êjai Y-Samuel myơr mnơ̆ng myơr čuh, phung Philistin hriê giăm čiăng ngă kơ phung Israel. Ƀiădah hruê anăn grăm Yêhôwa đah ngă kơ phung Philistin leh anăn bi rŭng răng diñu, leh anăn diñu đuĕ mơ̆ng anăp phung Israel.
Phung êkei Israel kbiă mơ̆ng ƀuôn Mispa tiŏ phung Philistin, leh anăn bi mdjiê diñu truh giăm ƀuôn Bet-Kar.
Leh klei anăn Y-Samuel mă sa klŏ boh tâo leh anăn mdơ̆ng gơ̆ plah wah ƀuôn Mispa hŏng ƀuôn Sen, bi anăn gơ̆ Êbenêser; kyuadah ñu lač, “Truh tinei, Yêhôwa đru drei leh.”
Snăn phung Philistin mŭt phung Israel leh anăn amâo lŏ hriê ôh kơ čar Israel. Kngan Yêhôwa ngă kơ phung Philistin êjai jih ênuk Y-Samuel dôk hdĭp.
Jih jang ƀuôn phung Philistin mă leh mơ̆ng phung Israel diñu lŏ bi wĭt kơ phung Israel, mơ̆ng ƀuôn Êkron truh ti ƀuôn Gat; leh anăn phung Israel bi êngiê jih čar riêng gah diñu mơ̆ng kngan phung Philistin. Mâo klei êđăp ênang mơh kơ phung Israel hŏng phung Amôrit.
Y-Samuel phat kđi phung Israel jih ênuk ñu dôk hdĭp.
Grăp thŭn ñu êrô nao kơ ƀuôn Bêthel, ƀuôn Gilgal, leh anăn ƀuôn Mispa; leh anăn ñu phat kđi phung Israel hlăm jih anôk anăn.
Leh anăn ñu lŏ wĭt kơ ƀuôn Rama, kyuadah sang ñu tinăn. Tinăn mơh ñu phat kđi phung Israel, leh anăn ngă sa boh knưl kơ Yêhôwa.
Tơdah Y-Samuel mduôn leh, ñu mdưm phung anak êkei ñu jing khua phat kđi kơ phung Israel.
Anăn anak êkei ñu tal êlâo Y-Jôel, leh anăn anak êkei ñu tal dua anăn gơ̆ Y-Abija. Diñu jing phung khua phat kđi ti ƀuôn Bêr-Sêba.
Phung anak êkei ñu amâo tui hlue êlan ñu ôh, ƀiădah klah đuĕ čiăng ƀơ̆ng ngăn; diñu mă tŭ ngăn sun, leh anăn bi msoh kơ klei kpă.
Jih jang phung khua mduôn Israel bi kƀĭn mbĭt leh anăn hriê kơ Y-Samuel ti ƀuôn Rama,
leh anăn lač kơ ñu, “Nĕ anei ih mduôn leh, phung anak êkei ih amâo êbat tui hlue êlan ih ôh. Ară anei mjing bĕ kơ hmei sa čô mtao kiă kriê hmei, msĕ si jih jang phung găp djuê mkăn.”
Ƀiădah klei anăn amâo bi mơak kơ Y-Samuel ôh tơdah diñu lač, “Brei kơ hmei sa čô mtao kiă kriê hmei.” Leh anăn Y-Samuel wah lač kơ Yêhôwa.
Yêhôwa lač kơ Y-Samuel, “Dôk hmư̆ bĕ kơ asăp phung ƀuôn sang hlăm jih klei diñu lač kơ ih; kyuadah diñu amâo hngah kơ ih ôh, ƀiădah diñu hngah kơ kâo leh, amâo lŏ brei jing mtao kiă kriê diñu ôh.
Msĕ si hŏng jih jang klei diñu ngă leh kơ kâo, mơ̆ng hruê kâo atăt diñu kbiă mơ̆ng čar Êjip truh ti hruê anei, lui wir kâo leh anăn mă bruă kơ phung yang mkăn, snăn mơh diñu ngă kơ ih.
Snăn ară anei, hmư̆ bĕ asăp diñu; knŏng brei ih hưn kơ diñu hŏng klei klă, čiăng kơ diñu thâo săng klei bhiăn mtao srăng kiă kriê diñu.”
Snăn Y-Samuel hưn jih jang klei Yêhôwa blŭ kơ phung ƀuôn sang akâo kơ ñu sa čô mtao.
Ñu lač, “Nĕ anei srăng jing klei bhiăn mtao kiă kriê diih. Ñu srăng mă phung anak êkei diih, ñu srăng dưm digơ̆ brei gai jih jang êdeh aseh ñu, jing phung mgăt aseh ñu, leh anăn brei digơ̆ êran ti anăp êdeh aseh ñu.
Ñu srăng mjing kơ ñu pô khua kơ phung êbâo čô leh anăn khua kơ phung êma pluh čô, đa pioh kai hma ñu, puôt wiă mdiê ñu, mkra mnơ̆ng bi blah leh anăn mnơ̆ng yua kơ êdeh aseh ñu.
Ñu srăng mă phung anak mniê diih čiăng jing phung mkra êa ƀâo mngưi, phung knă êsei djam, leh anăn phung ngă kpŭng ƀêñ.
Ñu srăng mă hma diih, đang boh kriăk ƀâo diih, đang ana boh ôliwơ diih jăk hĭn, leh anăn brei kơ phung dĭng buăl ñu.
Ñu srăng mă sa kdrêč hlăm pluh mdiê diih, boh mơ̆ng đang boh kriăk ƀâo diih, brei kơ phung khua kahan leh anăn phung dĭng buăl ñu.
Ñu srăng mă phung dĭng buăl êkei, phung dĭng buăl mniê diih, êmô leh anăn aseh dliê diih jăk hĭn, čiăng yua kơ bruă ñu.
Ñu srăng mă sa kdrêč hlăm pluh biăp bê diih, leh anăn diih pô srăng jing hlŭn ñu.
Hlăk anăn diih srăng ur krao kyua mtao diih, pô diih ruah leh kơ diih pô; ƀiădah Yêhôwa amâo srăng lŏ wĭt lač kơ diih ôh.”
Ƀiădah phung ƀuôn sang hngah dôk hmư̆ asăp Y-Samuel; diñu lač, “Hơăi, hmei čiăng mâo sa čô mtao kiă kriê hmei,
čiăng kơ hmei msĕ mơh dưi jing msĕ si jih jang găp djuê mkăn, leh anăn čiăng kơ mtao hmei dưi kiă kriê hmei leh anăn nao ti anăp hmei leh anăn bi blah brei kơ hmei.”
Tơđah Y-Samuel hmư̆ leh jih jang klei phung ƀuôn sang lač, ñu lŏ răk klei anăn kơ Yêhôwa.
Yêhôwa lač kơ Y-Samuel, “Dôk hmư̆ bĕ asăp diñu, leh anăn mjing kơ diñu sa čô mtao.” Snăn Y-Samuel lač kơ phung êkei Israel, “Brei grăp čô diih wĭt kơ ƀuôn diih pô.”
Mâo sa čô êkei hlăm găp djuê Benjamin bi anăn Y-Kis, anak êkei Y-Abiêl, čô Y-Sêror, čĕ Y-Bêkôrat, rĕ Y-Aphia, sa čô Benjamin, sa čô mdrŏng.
Ñu mâo sa čô anak êkei bi anăn Y-Sôl, sa čô hlăk ai kƀăt êkei. Amâo mâo ôh sa čô êkei hlăm phung ƀuôn sang Israel kƀăt hĭn kơ ñu; mơ̆ng mra ñu phă dlông ñu jing dlông hĭn kơ phung mkăn.
Aseh dliê Y-Kis ama Y-Sôl wơr êlan. Snăn Y-Kis lač kơ Y-Sôl anak êkei ñu, “Mă bĕ sa čô hlăm phung dĭng buăl mbĭt hŏng ih, kgŭ bĕ nao duah aseh dliê.”
Diñu găn čar kngư Êphraim leh anăn găn čar Salisa, ƀiădah diñu amâo ƀuh aseh dliê ôh. Diñu găn čar Salim, ƀiădah aseh dliê amâo dôk tinăn ôh. Leh anăn diñu găn čar Benjamin, ƀiădah amâo ƀuh aseh dliê ôh.
Tơdah diñu truh kơ čar Sup, Y-Sôl lač kơ dĭng buăl mbĭt hŏng ñu, “Bơ drei, wĭt bĕ, huĭdah ama kâo lui klei hnĭng kơ aseh dliê leh anăn dơ̆ng hyưt hnĭng kơ drei lĕ.”
Ƀiădah dĭng buăl lač kơ ñu, “Nĕ anei, mâo sa čô mnuih Aê Diê hlăm ƀuôn anei, leh anăn ñu jing sa čô arăng mpŭ. Jih klei ñu lač bi truh sơăi. Brei drei nao tinăn; năng ai ñu dưi hưn brei kơ klei drei hiu anei.”
Leh anăn Y-Sôl lač kơ dĭng buăl ñu, “Ƀiădah tơdah drei nao, ya mnơ̆ng drei dưi djă ba kơ ñu? Kyuadah kpŭng hlăm kdô drei jih leh, leh anăn amâo mâo ôh mnơ̆ng drei dưi myơr kơ mnuih Aê Diê anei. Ya drei mâo?”
Dĭng buăl lŏ wĭt lač kơ Y-Sôl, “Nĕ anei, kâo djă sa kdrêč hlăm pă sêkel prăk. Kâo srăng brei gơ̆ kơ mnuih Aê Diê čiăng kơ ñu ktrâo brei êlan kơ drei.”
(Mphŭn dô hlăm čar Israel tơdah arăng nao êmuh kơ Aê Diê, pô anăn lač, “Bơ drei nao kơ pô mâo klei thâo ƀuh;” kyuadah pô arăng pia khua pô hưn êlâo hruê anei, mphŭn dô arăng pia pô mâo klei thâo ƀuh).
Y-Sôl lač kơ dĭng buăl ñu, “Djŏ leh, bơ drei nao bĕ.” Snăn diñu nao kơ ƀuôn mnuih Aê Diê dôk.
Êjai diñu đĭ kbuôn nao kơ ƀuôn, diñu tuôm hŏng phung mniê êra nao djăt êa, leh anăn êmuh kơ digơ̆, “Pô mâo klei thâo ƀuh tinei mơ̆?”
Digơ̆ lŏ wĭt lač, “Ñu tinei mơh, nĕ anei ñu yơh ti anăp diih anăn. Bi djăl bĕ, ñu mrâo truh ară anei hin kơ ƀuôn, kyuadah hruê anei phung ƀuôn sang srăng ngă yang ti anôk dlông.
Tơdah diih mŭt leh ƀuôn, diih srăng ƀuh ñu êlâo ñu đĭ ti anôk dlông čiăng huă ƀơ̆ng; kyuadah phung ƀuôn sang amâo srăng huă ƀơ̆ng ôh tơl ñu truh, kyuadah ñu srăng hơêč hmưi kơ mnơ̆ng ngă yang. Leh klei anăn phung arăng jak srăng ƀơ̆ng. Đĭ nao bĕ, kyuadah ară anei diih srăng bi tuôm hŏng ñu mtam.”
Snăn diñu đĭ nao kơ ƀuôn yơh. Êjai diñu mŭt ƀuôn, diñu ƀuh Y-Samuel kbiă phă diñu ti êlan ñu đĭ nao kơ anôk dlông.
Hruê êlâo Y-Sôl truh, Yêhôwa bi êdah leh kơ Y-Samuel:
“Mgi hlăm brô mông anei, kâo srăng tiŏ nao kơ ih sa čô êkei mơ̆ng čar Benjamin, leh anăn brei ih trôč êa ƀâo mngưi ti ñu, brei ñu jing khua kiă kriê phung ƀuôn sang kâo Israel. Ñu srăng bi mtlaih phung ƀuôn sang kâo mơ̆ng kngan phung Philistin; kyuadah kâo ƀuh leh klei knap mñai phung ƀuôn sang kâo, kyuadah klei diñu ur krao truh leh kơ kâo.”
Tơdah Y-Samuel ƀuh Y-Sôl, Yêhôwa lač kơ ñu, “Nĕ anei mnuih kâo blŭ leh kơ ih! Ñu yơh jing pô srăng kiă kriê phung ƀuôn sang kâo.”
Y-Sôl nao giăm Y-Samuel ti ƀăng jang leh anăn lač, “Hưn kơ kâo ti anôk sang pô mâo klei thâo ƀuh?”
Y-Samuel lŏ wĭt lač kơ Y-Sôl, “Kâo yơh jing pô mâo klei thâo ƀuh. Đĭ nao bĕ ti anăp kâo ti anôk dlông, kyuadah hruê anei ih srăng huă ƀơ̆ng mbĭt hŏng kâo, leh anăn aguah mgi kâo srăng brei ih nao, leh anăn srăng hưn kơ ih jih klei ih čiăng thâo.
Bi kơ aseh dliê ih luč leh mâo tlâo hruê, đăm uêñ mĭn kơ diñu ôh, kyuadah arăng ƀuh leh diñu. Leh anăn kơ hlei pô arăng pioh leh jih klei yuôm hlăm čar Israel? Amâo djŏ hĕ kơ ih yơh leh anăn kơ jih sang ama ih?”
Y-Sôl lŏ wĭt lač, “Amâo djŏ hĕ kâo jing sa čô Benjamin, jing sa găp djuê điêt hĭn hlăm phung Israel? Leh anăn amâo djŏ hĕ sang kâo jing ti gŭ hĭn hlăm jih sang Benjamin? Si ngă ih blŭ snăn kơ kâo lĕ?”
Y-Samuel atăt Y-Sôl leh anăn dĭng buăl ñu brei diñu mŭt hlăm adŭ, leh anăn brei kơ diñu anôk jăk hĭn ti anăp phung arăng jak leh, mâo hlăm brô tlâo pluh čô.
Y-Samuel lač kơ pô knă êsei djam, “Ba mdơ̆ng bĕ kdrêč kâo brei kơ ih leh anăn lač, ‘Dưm dŏ anei mdê.’ ”
Snăn pô knă êsei djam mă pha, leh anăn mdơ̆ng gơ̆ ti anăp Y-Sôl. Y-Samuel lač, “Nĕ anei, ya mnơ̆ng arăng pioh leh arăng mdơ̆ng ti anăp ih. Ƀơ̆ng bĕ, kyuadah dŏ anei arăng pioh leh kơ ih tơl truh mông bi kčah leh dơ̆ng mơ̆ng hruê kâo jak phung hriê huă mnăm.” Snăn Y-Sôl ƀơ̆ng huă mbĭt hŏng Y-Samuel hruê anăn.
Tơdah diñu trŭn mơ̆ng anôk dlông mŭt hlăm ƀuôn, arăng mkra leh sa boh jhưng pĭt kơ Y-Sôl ti dlông čuôr sang, Y-Samuel bi blŭ hŏng ñu ti dlông čuôr sang.
Diñu mdih ưm ti mngač ang dar, leh anăn Y-Samuel iêu Y-Sôl mơ̆ng čuôr sang, “Kgŭ bĕ, čiăng kơ kâo dưi brei ih đuĕ wĭt.” Snăn Y-Sôl kgŭ, leh anăn jih diñu dua kbiă nao ti êlan.
Êjai diñu trŭn nao ti ktăm ƀuôn, Y-Samuel lač kơ Y-Sôl, “Lač bĕ kơ dĭng buăl ih, brei ñu nao êlâo kơ drei, leh anăn tơdah gơ̆ nao leh ti anăp, brei ih dôk bhiâo tinei, čiăng kơ kâo dưi brei ih thâo klei Aê Diê blŭ leh.”
Mâo sa čô êkei hlăm čar Us, anăn ñu Y-Yôp; êkei anăn amâo mâo klei arăng dưi ƀuah ôh leh anăn kpă ênô, sa čô huĭ mpŭ kơ Aê Diê, leh anăn weh đuĕ mơ̆ng klei jhat.
Ñu mâo kjuh čô anak êkei leh anăn tlâo čô anak mniê.
Ñu mâo kjuh êbâo drei biăp, tlâo êbâo drei aseh samô, sa êbâo drei êmô kai hma, êma êtuh drei aseh dliê ana, leh anăn lu snăk dĭng buăl; kyua anăn êkei anăn jing pô prŏng hĭn kơ jih jang phung mnuih ƀuôn sang hlăm čar Ngŏ.
Phung anak êkei ñu khăng mkŏ mjing klei huă mnăm hlăm sang grăp čô diñu tui si wir bi kčah leh; leh anăn diñu bhiăn jak tlâo čô amai adei diñu brei huă mnăm mbĭt hŏng diñu.
Tơdah hruê huă mnăm ruê̆ leh, Y-Yôp bhiăn iêu leh anăn bi doh hĕ phung diñu, leh anăn gơ̆ bhiăn kgŭ ưm aguah leh anăn myơr mnơ̆ng myơr čuh tui si grăp čô diñu; kyuadah Y-Yôp lač, “Năng ai phung anak êkei kâo ngă soh leh, leh anăn tăm pah kơ Aê Diê hlăm ai tiê diñu.” Msĕ snăn Y-Yôp khăng ngă nanao.
Mâo sa hruê bi kčah tơdah phung anak êkei Aê Diê truh čiăng bi êdah diñu pô ti anăp Yêhôwa, wăt Satan mơh truh mbĭt hŏng diñu.
Yêhôwa lač kơ Satan, “Mơ̆ng ih hriê?” Satan lŏ wĭt lač kơ Yêhôwa, “Mơ̆ng klei êrô hiu ti lăn ala, đĭ leh anăn trŭn.”
Yêhôwa lač kơ Satan, “Ih tuôm ksiêm dlăng mơ̆ kơ dĭng buăl kâo Y-Yôp, kyuadah amâo mâo ôh sa čô msĕ si ñu ti lăn ala, sa čô êkei amâo mâo klei arăng dưi ƀuah ôh leh anăn kpă ênô, sa čô huĭ mpŭ kơ Aê Diê leh anăn weh đuĕ mơ̆ng klei jhat?”
Satan lŏ wĭt lač kơ Yêhôwa, “Si ngă Y-Yôp huĭ mpŭ kơ Aê Diê hơăi mang mơ̆?
Amâo djŏ hĕ ih ƀư̆ mnư̆ jŭm ñu, sang ñu, leh anăn jih jang mnơ̆ng ñu mâo? Ih hơêč hmưi leh klei jăk jĭn kơ bruă kngan ñu ngă, leh anăn mnơ̆ng ñu mâo đĭ lar lu hlăm čar.
Ƀiădah ară anei hin yơr bĕ kngan ih leh anăn ngă hĕ kơ jih jang mnơ̆ng ñu mâo, hlăk anăn yơh ñu srăng tăm pah kơ ih, ti anăp ƀô̆ mta ih.”
Yêhôwa lač kơ Satan, “Nĕ anei, ih mâo klei dưi ngă kơ jih jang mnơ̆ng ñu mâo, knŏng đăm ih yơr kngan ngă kơ ñu pô ôh.” Snăn Satan kbiă mơ̆ng anăp Yêhôwa.
Mâo sa hruê êjai phung anak êkei leh anăn anak mniê ñu dôk huă ƀơ̆ng leh anăn mnăm kpiê hlăm sang ayŏng diñu.
Hlăk anăn mâo sa čô pô hưn truh kơ Y-Yôp leh anăn lač, “Êmô dôk kai leh anăn aseh dliê dôk ƀơ̆ng rơ̆k giăm digơ̆;
phung Sabêan hriê plah mă ba digơ̆, koh bi mdjiê phung dĭng buăl hŏng đao gưm, knŏng hjăn kâo yơh tlaih čiăng hriê hưn kơ ih.”
Êjai ñu ăt dôk blŭ, mâo sa čô mkăn truh leh anăn lač, “Pui Aê Diê mơ̆ng adiê čuh biăp leh anăn phung dĭng buăl leh anăn ƀơ̆ng jih digơ̆, leh anăn knŏng hjăn kâo yơh tlaih čiăng hriê hưn kơ ih.”
Êjai ñu ăt dôk blŭ, mâo sa čô mkăn truh leh anăn lač, “Phung Kaldê bi mbha hlăm tlâo phung, hriê plah mă ba aseh samô, koh bi mdjiê phung dĭng buăl hŏng đao gưm; knŏng hjăn kâo yơh tlaih čiăng hriê hưn kơ ih.”
Êjai ñu ăt dôk blŭ, mâo sa čô mkăn truh leh anăn lač, “Phung anak êkei mniê ih dôk huă ƀơ̆ng leh anăn mnăm kpiê hlăm sang ayŏng diñu;
nĕ anei, mâo sa angĭn êbŭ hriê mơ̆ng kdrăn tač ngă kơ pă bĭt kiêng sang, sang dlưh găm jih phung hlăk ai anăn, diñu djiê jih; leh anăn knŏng hjăn kâo yơh tlaih čiăng hriê hưn kơ ih.”
Snăn Y-Yôp kgŭ, hiêk ao jhung ñu, kuêh ƀŭk ñu, buôn ti lăn, leh anăn kkuh mpŭ.
Ñu lač, “Kâo kbiă mơ̆ng tian amĭ kâo lưng mlŭn, leh anăn kâo srăng đuĕ nao lưng mlŭn mơh; Yêhôwa brei, leh anăn Yêhôwa lŏ sua mă leh; hơêč hmưi bi mni kơ anăn Yêhôwa.”
Hlăm jih klei anăn, Y-Yôp amâo ngă soh ôh, kăn kčŭt ƀuah Aê Diê rei.
“Kâo bi êmut snăk kơ klei hdĭp kâo; kâo srăng blŭ bi êdah jih klei knap mñai kâo; kâo srăng blŭ kơ klei ênguôt ktrŏ hlăm ai tiê kâo.
Kâo srăng lač kơ Aê Diê, Đăm yap kâo jing soh leh ôh; brei kâo thâo si ngă ih bi tăng hŏng kâo lĕ.
Ih ƀuh klei tŭ dưn mơ̆ êjai ih ktư̆ juă kâo, čiăng bi êmut kơ bruă kngan ih ngă, leh anăn mtrang brei klei phung ƀai mĭn čiăng ngă?
Ih mâo ală kđeh mnuih mơ̆? Ih thâo ƀuh msĕ si sa čô mnuih ƀuh mơ̆?
Hruê ih dôk hdĭp msĕ si hruê mnuih dôk hdĭp mơ̆? Amâodah thŭn ih dôk hdĭp msĕ si thŭn mnuih dôk hdĭp mơ̆
tơl ih ksiêm klei wê kâo, leh anăn duah klei soh kâo,
wăt tơdah ih thâo leh kơ kâo amâo mâo soh ôh, leh anăn amâo mâo pô ôh dưi bi mtlaih kâo mơ̆ng kngan ih?
Kngan ih mmuôn leh anăn mjing kâo leh; leh anăn ară anei ih wir ngă čiăng bi rai kâo mơ̆?
Hdơr bĕ kơ ih mjing kâo leh hŏng lŭ; leh anăn ih srăng lŏ bi wĭt kâo kơ bruih lăn mơ̆?
Amâo djŏ hĕ ih hlĭng tuh kâo msĕ si êa ksâo, leh anăn bi êkŏ kâo msĕ si ƀêñ êa ksâo?
Ih brei kâo mâo klĭt leh anăn kđeh, leh anăn mñam kâo mbĭt hŏng klang leh anăn aruăt.
Ih brei leh kơ kâo klei hdĭp leh anăn klei khăp sĭt suôr; leh anăn ih kiă kriê mgang pioh leh mngăt kâo.
Ƀiădah, ih mâo klei čiăng hgăm hlăm ai tiê ih, kâo thâo sĭt klei anei jing klei ih čiăng ngă:
tơdah kâo ngă soh, ih kăp dlăng kơ kâo, leh anăn amâo pap ôh kơ klei wê kâo.
Tơdah kâo jing ƀai, knap mñai yơh kơ kâo! Tơdah kâo jing kpă ênô, kâo amâo dưi kngưr boh kŏ kâo ôh, kyuadah kâo bŏ hŏng klei hêñ, leh anăn ƀuh klei knap mñai kâo.
Tơdah kâo jing mgao, ih srăng tiŏ mnah kâo msĕ si arăng tiŏ mnah sa drei êmông gu, leh anăn hŏng bruă myang yuôm bhăn ih lŏ ngă kơ kâo.
Ih lŏ mdưm lu klei bi sĭt čiăng ngă kơ kâo, leh anăn bi mđĭ klei bi knap kâo; ih ba phung kahan mrâo bi blah hŏng kâo amâo mâo mdei.
Si ngă ih brei kâo kbiă leh mơ̆ng tian amĭ kâo? Jăk hĭn kâo djiê hĕ êlâo arăng dưi ƀuh kâo,
mơ̆ng tian amĭ kâo arăng ba kâo kơ msat, leh anăn kâo jing msĕ si arăng amâo tuôm kkiêng ôh.
Amâo djŏ hĕ hruê kâo dôk hdĭp jing ƀiă? Đăm ngă kơ kâo ôh, čiăng kâo dưi mâo ƀiă klei bi juh
êlâo kâo nao kơ čar ênguôt leh anăn mmăt kpal, mơ̆ng anôk anăn kâo amâo srăng lŏ wĭt ôh,
kơ čar ênguôt leh anăn mâo klei rŭng răng, amâo mâo klei mngač ôh, knŏng klei mmăt tĭt.”
Y-Sôphar mnuih čar Naama lŏ wĭt lač:
“Jing djŏ mơ̆ arăng amâo mâo klei lŏ wĭt lač ôh kơ klei blŭ lu, leh anăn sa čô mnuih thâo blŭ mâo klei yap kpă mơ̆?
Jing djŏ mơ̆ klei ih blŭ tă tăn brei phung mnuih dôk kriêp, leh anăn tơdah ih mưč, arăng amâo srăng bi hêñ ih mơ̆?
Kyuadah ih lač, ‘Mta klei kâo đăo jing êngeh, leh anăn kâo jing doh ti anăp ală Aê Diê.’
Ƀiădah čiăng snăk kơ Aê Diê ha ƀăng êgei leh anăn blŭ hrăm hŏng ih,
čiăng kơ ñu hưn kơ ih klei hgăm hlăm klei thâo mĭn! Kyuadah klei knhâo sĭt ñu mâo lu hĭn snăn brei ih thâo kơ Aê Diê amâo bi kmhal năng hŏng klei soh ih.
Dưi mơ̆ ih thâo săng klei êlam Aê Diê? Dưi mơ̆ ih thâo săng klei prŏng Pô Mâo Jih Klei Myang?
Klei anăn dlông hĭn kơ adiê — ya klei ih dưi ngă? Klei anăn êlam hĭn kơ Ƀuôn Phung Djiê — ya klei ih dưi thâo?
Tơdah mkă, ñu jing dlông hĭn kơ lăn ala leh anăn prŏng hĭn kơ êa ksĭ.
Tơdah ñu găn leh anăn krư̆, leh anăn iêu kơ klei phat kđi, hlei pô dưi kơ̆ng ghă ñu?
Kyuadah ñu thâo kral hlei pô jing phung mplư; tơdah ñu ƀuh klei wê, amâo djŏ hĕ ñu srăng dôk mĭn kơ klei anăn?
Ƀiădah sa čô mluk truh kơ klei knhâo Tơdah sa drei aseh dliê mđai kơ sa čô mnuih.
Tơdah ih myơr ai tiê ih kơ Aê Diê, leh anăn yơr kngan ih čiăng wah lač kơ Ñu,
tơdah ih hwiê hĕ klei wê ih ngă, leh anăn đăm brei klei ƀai dôk mbĭt hŏng ih ôh,
sĭt nik hlăk anăn ih srăng kngưr ƀô̆ mta ih amâo mâo klei hêñ ôh; ih srăng dôk hơĭt, leh anăn amâo huĭ ôh.
Ih srăng wơr bĭt klei knap mñai ih; ih srăng hdơr klei anăn msĕ si êa đoh đuĕ leh.
Leh anăn klei hdĭp ih srăng jing mngač hĭn kơ yang hruê dơ̆ng, klei mmăt klei hdĭp ih srăng mbliư̆ jing klei mngač aguah ưm.
Leh anăn ih srăng mâo klei êđăp ênang, kyuadah mâo leh klei čang hmăng; ih srăng mâo klei mgang, leh anăn dôk mdei hŏng klei hơĭt.
Ih srăng đih, leh anăn amâo mâo pô bi huĭ ih ôh; lu mnuih srăng kwưh klei ih đru.
Ƀiădah ală phung ƀai srăng bum; amâo lŏ mâo êlan kơ diñu dưi đuĕ ôh, leh anăn klei diñu čang hmăng jing klei tuč êwa.”
Y-Yôp lŏ wĭt lač:
“Djŏ leh diih jing mnuih sĭt, leh anăn klei thâo mĭn srăng djiê mbĭt hŏng diih.
Bi kâo, kâo mâo klei thâo săng msĕ si diih mơh; klei thâo mĭn kâo kăn jing ti gŭ hĭn kơ diih rei. Hlei pô amâo thâo săng klei msĕ snăn?
Kâo jing mnuih mah jiăng kâo djă djik djak; kâo pô tuôm wah lač kơ Aê Diê, leh anăn ñu lŏ wĭt lač kơ kâo leh, kâo jing sa čô kpă leh anăn amâo mâo klei arăng dưi ƀuah ôh, ƀiădah jing hĕ sa čô mnuih arăng djă djik djak.
Sa čô dôk êđăp ênang mâo klei mĭn bi êmut kơ klei knap mñai; klei knap mñai dơ̆ng truh kơ pô ksak jơ̆ng.
Sang čhiăm phung knĕ dôk êđăp ênang, leh anăn phung bi riêl ai Aê Diê dôk hơĭt, hlăm kngan diñu Aê Diê brei dŏ dô lu êbeh.
Ƀiădah êmuh bĕ kơ hlô mnơ̆ng, digơ̆ srăng bi hriăm diih; êmuh bĕ kơ čĭm hlăm adiê digơ̆ srăng hưn kơ diih mơh;
amâodah êmuh bĕ kơ kyâo mtâo ti lăn ala, leh anăn digơ̆ srăng mtô kơ diih; wăt kan hlăm êa ksĭ srăng hưn kơ diih mơh.
Dŭm hlăm jih mnơ̆ng anăn amâo thâo ôh kơ kngan Aê Diê yơh ngă leh jih klei anăn?
Kngan Aê Diê yơh djă klei hdĭp jih jang mnơ̆ng wăt klei bi êwa jih jang mnuih.
Amâo djŏ hĕ knga ksiêm hmư̆ boh blŭ msĕ si ƀăng êgei djiêl mnơ̆ng ƀơ̆ng huă?
Phung mduôn mâo klei knhâo, leh anăn phung dôk hdĭp sui mâo klei thâo săng.
Klei knhâo leh anăn klei ktang jing dŏ Aê Diê; klei thâo bi kčĕ leh anăn klei thâo săng jing dŏ Ñu mơh.
Tơdah Ñu bi rai, amâo mâo pô dưi lŏ mdơ̆ng ôh; tơdah Ñu krư̆ sa čô mnuih, amâo mâo pô dưi pŏk ôh.
Tơdah Ñu kơ̆ng hĕ êa, digơ̆ khuôt; tơdah Ñu brei digơ̆ đoh, digơ̆ lip čar.
Klei ktang leh anăn klei knhâo dôk mbĭt hŏng Ñu; pô arăng mplư leh anăn pô mplư jing dŏ Ñu.
Ñu brei phung kčĕ ngă jing mluk, leh anăn brei phung khua phat kđi jing hĕ khŏ.
Ñu bi tloh săng đai phung mtao, leh anăn hyuă ti kơiêng digơ̆ čhiăm ao jing dĭng buăl.
Ñu brei phung khua ngă yang jing mnă, leh anăn mdlưh hĕ phung ktang.
Ñu bi kmlô phung kčĕ arăng knang leh, leh anăn ñu mă mđuĕ hĕ klei thâo mĭn phung khua mduôn.
Ñu brei arăng mưč kơ phung khua prŏng, leh anăn kleh hdrăng kơiêng phung ktang.
Ñu bi êdah ya klei arăng mdăp leh hlăm klei mmăt, leh anăn brei êyui klei djiê jing klei mngač.
Ñu brei phung găp djuê hriê kơ prŏng, leh anăn ñu bi rai hĕ digơ̆; Ñu bi lar lăn čar digơ̆, leh anăn lŏ bi hriă hĕ digơ̆;
Ñu mă hĕ klei thâo săng mơ̆ng phung khua ƀuôn sang ti lăn ala, Leh anăn brei digơ̆ hiu rưng hlăm kdrăn tač amâo mâo êlan ôh.
Digơ̆ duah êwư hlăm klei mmăt amâo mâo klei mngač; leh anăn brei digơ̆ êbat ting ring rang msĕ si sa čô kpiê ruă.”
“Nĕ anei, ală kâo ƀuh leh jih klei anăn, knga kâo hmư̆ leh anăn thâo săng leh klei anăn.
Ya klei diih thâo, kâo thâo msĕ mơh, kâo amâo jing ti gŭ hĭn kơ diih ôh.
Ƀiădah kâo čiăng blŭ hŏng Pô Mâo Jih Klei Myang, leh anăn čiăng bi mgăl klei kâo hŏng Aê Diê.
Ƀi diih dê, diih jing phung tuh tia klei luar; jih jang diih jing aê êa drao hơăi mang.
Čiăng snăk kơ diih dôk ñăt kriêp, klei anăn srăng jing klei diih thâo mĭn!
Ară anei hmư̆ bĕ klei kâo bi mgăl, leh anăn kăp hmư̆ kơ klei ƀăng kƀông kâo kwưh.
Si ngă, diih srăng blŭ hŏng klei čhuai mơ̆ bi ala kơ Aê Diê? leh anăn blŭ hŏng klei mplư mơ̆ bi ala kơ ñu?
Diih srăng dôk tĭng kơ ñu mơ̆? Diih srăng blŭ kđi mgang Aê Diê mơ̆?
Si ngă, srăng jing jăk kơ diih mơ̆ tơdah ñu ksiêm diih? Amâodah dưi mơ̆ diih mplư ñu msĕ si diih mplư sa čô mnuih?
Sĭt nik ñu srăng ƀuah kơ diih, tơdah hlăm klei hgăm diih dôk tĭng sa nah.
Amâo djŏ hĕ klei kdrăm kơah ñu srăng bi huĭ diih, leh anăn klei bi krưp kơ ñu truh kơ diih?
Klei diih blŭ bi hriêng jing msĕ si hbâo, klei diih mgang jing msĕ si lŭ.
Dôk ñăt bĕ, lui kâo blŭ, leh anăn brei truh kơ kâo tui si truh yơh.
Kâo srăng ngă tui si klei kâo čiăng ngă, wăt tơdah srăng bi luč klei hdĭp kâo dưn.
Wăt tơdah ñu bi mdjiê kâo dưn, ăt kâo srăng knang kơ ñu, ƀiădah kâo srăng mgang klei kâo ngă ti anăp ƀô̆ mta ñu.
Klei anei srăng jing klei bi mtlaih kâo, kyuadah sa čô amâo đăo amâo jhŏng truh ti anăp ñu ôh.
Dôk hmư̆ bĕ bi nik kơ klei kâo blŭ, leh anăn brei klei kâo hưn mŭt hlăm ƀăng knga diih.
Nĕ anei kâo mkra leh klei kâo srăng blŭ mgang; kâo thâo kơ kâo srăng mâo klei găl.
Mâo mơ̆ pô srăng bi tăng hŏng kâo? Kyuadah tơdah snăn kâo srăng dôk ñăt leh anăn djiê.
Knŏng brei kơ kâo dua mta klei, snăn kâo amâo srăng mdăp kâo pô mơ̆ng ƀô̆ mta ih ôh:
kñŭn hĕ kngan ih kbưi mơ̆ng kâo, leh anăn đăm brei klei krưp kơ ih bi huĭ kâo.
Leh anăn iêu kâo bĕ, snăn kâo srăng lŏ wĭt lač, amâodah brei kâo blŭ, leh anăn brei ih lŏ wĭt lač kơ kâo.
Dŭm mta klei wê leh anăn klei soh djŏ kơ kâo? Brei kâo thâo kral klei kâo gao klei bhiăn leh anăn klei soh kâo.
Si ngă ih mdăp hĕ leh ƀô̆ mta ih, leh anăn yap hĕ kâo jing roh ih?
Ih srăng bi huĭ mơ̆ sa pŏk hla angĭn kpuh mđung leh, leh anăn tiŏ adrăng krô leh?
Kyuadah ih čih leh klei ênguôt bi kdơ̆ng hŏng kâo, leh anăn brei kâo mă tŭ klei bi kmhal kơ klei soh kâo ngă êjai hlăk ai.
Ih bi hnuh jơ̆ng kâo leh, leh anăn kăp dlăng kơ jih êlan kâo êbat; ih bi kčah kdriêl leh kơ anôk jơ̆ng kâo nao.
Asei mlei mnuih dơ̆ng brŭ rai msĕ si mnơ̆ng brŭ, msĕ si sa blah čhiăm ao hluăt ƀơ̆ng leh.”
“Mnuih kkiêng leh mơ̆ng mniê dôk hdĭp knŏng bhiâo, leh anăn bŏ hŏng klei rŭng răng.
Ñu blang msĕ si mnga, leh anăn dliu hĕ; ñu đuĕ msĕ si êyui, amâo lŏ dôk ôh.
Leh anăn ih tuôm mblang ală dlăng kơ sa čô msĕ snăn mơ̆? Leh anăn atăt ba gơ̆ kơ klei phat kđi ti anăp ih mơ̆?
Hlei pô dưi bi kbiă mnơ̆ng doh mơ̆ng mnơ̆ng čhŏ? Amâo mâo sa čô dưi ôh.
Kyuadah ih čuăn leh hruê kơ ñu dôk hdĭp, leh anăn ih thâo dŭm mlan pioh kơ ñu, leh anăn ñu amâo dưi dôk hdĭp ôh êbeh kơ hruê ih bi kčah leh.
Snăn đăm lŏ dlăng kơ ñu ôh ƀiădah lui hĕ ñu, čiăng kơ ñu mâo klei hơ̆k mơak êjai hruê ñu dôk hdĭp, msĕ si sa čô mă bruă mưn.
Kyuadah mâo klei čang hmăng kơ sa ƀĕ ana kyâo, tơdah arăng druôm ñu leh, ăt ñu srăng lŏ čăt, leh anăn ñu lŏ bi kƀiêng amâo thâo mdei ôh.
Wăt tơdah agha ñu hlăm lăn hriê kơ khua dưn, leh anăn phŭn ñu krô hĕ,
ƀiădah tơdah mâo êa ñu srăng lŏ bi knăt leh anăn tlah adhan msĕ si ana kyâo mda.
Ƀiădah mnuih djiê, leh anăn arăng dơr ñu; mnuih tuč êwa, leh anăn amâo lŏ dôk ôh.
Msĕ si sa ênao hrŏ leh anăn êa hnoh khuôt leh anăn thu,
snăn mơh mnuih djiê leh anăn amâo lŏ kgŭ ôh; tơl amâo lŏ mâo adiê ôh, ñu amâo srăng mdih ôh, kăn arăng dưi bi êrâo ñu rei.
Čiăng snăk ih mdăp kâo hlăm Ƀuôn Phung Djiê čiăng ih bi hgăm kâo tơl klei ih ngêñ ruê̆ leh, čiăng ih bi kčah ênuk kơ kâo, leh anăn hdơr kơ kâo hlăk anăn!
Tơdah sa čô mnuih djiê, ñu srăng lŏ hdĭp mơ̆? Jih jang hruê kâo mă bruă, kâo srăng dôk guôn tơl klei bi êngiê truh.
Ih srăng iêu, leh anăn kâo srăng lŏ wĭt lač, ih srăng hnĭng kơ bruă kngan ih ngă leh.
Kyuadah hlăk anăn ih srăng yap knhuang kâo, leh anăn ih amâo srăng kăp dlăng kơ klei soh kâo ôh.
Ih srăng msir mdăp hĕ klei kâo gao klei bhiăn ih hlăm kdô, leh anăn ih srăng guôm hĕ klei wê kâo.
Ƀiădah msĕ si čư̆ klưh leh anăn mčah, boh tâo klŭng đuĕ mơ̆ng anôk gơ̆ pô;
êa bi lhuih boh tâo; êa êtăng kpuh mđung hĕ lăn; msĕ snăn mơh ih bi rai klei mnuih čang hmăng.
Ih dưi hŏng ñu ti knhal tuč leh anăn ñu luč yơh; ih bi mlih ƀô̆ mta ñu, leh anăn suôt ñu đuĕ nao.
Tơdah arăng mpŭ kơ phung anak êkei ñu, ñu amâo thâo klei anăn ôh; tơdah arăng mtrŭn digơ̆, ñu amâo ƀuh klei anăn ôh.
Ñu thâo knŏng klei ruă asei mlei ñu pô, leh anăn ñu čŏk hia knŏng kơ ñu pô.”
Y-Êlipas mnuih ƀuôn Têman lŏ wĭt lač:
“Djŏ mơ̆ sa čô êkei knhâo lŏ wĭt lač hŏng klei amâo thâo săng, leh anăn bi bŏ tian ñu pô hŏng angĭn hlơr mơ̆ng ngŏ?
Djŏ mơ̆ ñu bi mgăl hŏng klei blŭ amâo yuôm ôh, amâodah hŏng boh blŭ amâo dưi bi truh klei jăk ôh?
Ƀiădah ih bi luč klei huĭ mpŭ kơ Aê Diê, leh anăn bi gun klei dôk bi mĭn wah lač kơ Aê Diê,
kyuadah klei wê ih mtrŭt ih blŭ, leh anăn ih ruah klei blŭ mơ̆ng pô mnêč.
Ƀăng êgei ih pô phat kđi ih, amâo djŏ kâo ôh; ƀăng kƀông ih pô hưn klei bi kdơ̆ng hŏng ih.
Ih jing mnuih arăng kkiêng tal êlâo mơ̆? Amâodah arăng kkiêng kơ ih êlâo kơ phung čư̆ mơ̆?
Ih tuôm hmư̆ leh mơ̆ klei Aê Diê čiăng hgăm? Leh anăn ih yap knŏng ih pô hĕ mâo klei knhâo?
Ya klei ih thâo, hmei amâo thâo ôh? Ya klei ih thâo săng amâo jing mngač ôh kơ hmei?
Mâo phung čăt ƀŭk kô̆ wăt phung mduôn dôk tĭng kơ hmei, phung mduôn hĭn kơ ama ih.
Si ngă klei Aê Diê bi juh jing điêt đei, amâodah klei arăng blŭ êmhač jing êdu đei mơ̆ kơ ih?
Si ngă ai tiê ih mâo klei ngêñ, leh anăn si ngă ală ih dlăng trơ̆ng msĕ snăn,
tơl ih brei klei mĭn ih bi kdơ̆ng hŏng Aê Diê, leh anăn ha blŭ msĕ snăn klei êbeh ti ai?
Ya mnuih jing tơl ñu dưi jing êngeh? Amâodah pô kkiêng leh mơ̆ng mniê tơl ñu dưi jing kpă?
Nĕ anei, Aê Diê amâo knang ôh kơ phung doh jăk ñu, leh anăn phung adiê amâo jing doh ti anăp ală ñu ôh,
ƀai hĭn yơh kơ sa čô jing pô arăng bi êmut leh anăn soh jhat, sa čô khăp kơ klei soh msĕ si mnăm êa!
Hmư̆ bĕ, kâo srăng bi êdah kơ ih, leh anăn ya klei kâo ƀuh leh, kâo srăng hưn
klei phung knhâo yăl dliê leh, leh anăn klei phung aê diñu amâo mdăp ôh,
knŏng kơ phung anăn arăng brei leh čar, leh anăn amâo mâo pô tue nao dôk mbĭt hŏng diñu ôh.
Mnuih soh kpư̆ asei mlei ñu hŏng klei ruă jih hruê ñu dôk hdĭp, mâo thŭn bi kčah leh kơ phung jhat ƀai.
Ñu hmư̆ ênai bi huĭ; êjai mâo klei êđăp ênang pô bi rai srăng truh kơ ñu.
Ñu amâo čang hmăng ôh kơ ñu srăng tlaih mơ̆ng klei mmăt leh anăn arăng čuăn leh ñu kơ klei djiê hŏng đao gưm.
Ñu hiu rưng tinei tinăn čiăng duah mnơ̆ng ƀơ̆ng huă, leh anăn lač, ‘Ti anôk gơ̆?’ Ñu thâo kơ hruê mâo klei mmăt giăm truh leh;
klei rŭng răng leh anăn klei ênguôt hnĭng bi huĭ ñu; klei anăn dưi hŏng ñu msĕ si sa čô mtao mkra leh kơ klei bi blah.
Kyuadah ñu yơr leh kngan ñu bi kdơ̆ng hŏng Aê Diê, leh anăn duah klei čiăng ngă kơ Pô Mâo Jih Klei Myang,
leh anăn êran mnuh Aê Diê hŏng khil prŏng leh anăn kpal;
ñu mâo ƀô̆ mta êmŏng, leh anăn kơiêng ñu prŏng mơh,
ñu dôk leh hlăm ƀuôn ênguôl, hlăm sang sa čô mnuih amâo dôk ôh, arăng čuăn leh jing kăm boh tâo mnơ̆ng rai leh.
Ñu amâo srăng jing mdrŏng ôh, leh anăn ngăn drăp ñu amâo srăng dôk nanao ôh, kăn srăng lar tar lăn ala rei;
ñu amâo srăng tlaih ôh mơ̆ng klei mmăt, êlah pui trơ̆ng srăng bi krô kƀiêng ñu, êwa mơ̆ng êgei Aê Diê srăng kpuh mđung hĕ mnga ñu.
Đăm brei ñu knang kơ klei hơăi mang ñu pô, klei anăn jing klei mplư; kyuadah klei hơăi mang srăng jing klei mưn kơ ñu.
Arăng srăng mưn ñu jih ênŭm êlâo truh hruê ñu, leh anăn adhan ñu amâo srăng jing mtah ôh.
Ñu srăng jing msĕ si phŭn boh kriăk ƀâo luh hĕ boh ka ksă, leh anăn jing msĕ si ana boh ôliwơ luh hĕ mnga.
Kyuadah phung mnuih ƀai srăng jing plao, leh anăn pui srăng ƀơ̆ng hĕ sang čhiăm phung mă tŭ ngăn sun.
Diñu mtian klei jhat leh anăn kkiêng klei ƀai, leh anăn ai tiê diñu mkra klei mplư.”
Y-Yôp lŏ wĭt lač:
“Kâo hmư̆ leh lu klei msĕ snăn; jih klei diih bi juh jing hơăi mang, amâo yuôm ôh.
Klei blŭ msĕ si angĭn hjan srăng tuč ruê̆ mơ̆? Amâodah ya mtrŭt diih brei blŭ msĕ snăn?
tơdah kâo jing diih, kâo msĕ mơh, dưi blŭ msĕ si diih, Kâo dưi blŭ lu klei bi kdơ̆ng hŏng diih, leh anăn kteh kŏ mưč kơ diih.
Kâo dưi bi ktang diih hŏng klei kâo blŭ, leh anăn hŏng klei kâo blŭ bi juh srăng bi hrŏ klei ruă diih.
Tơdah kâo blŭ, klei ruă kâo amâo hrŏ ôh, leh anăn tơdah kâo dôk ñăt, klei ruă amâo đuĕ mơ̆ng kâo ôh.
Sĭt nik ară anei Aê Diê bi êmăn kâo leh, ñu bi rai leh jih gŏ sang kâo.
Ñu+ bi kdjuôt kdjiu klĭt kâo leh, klei anăn jing klei hưn bi kdơ̆ng hŏng kâo; klei êwang kâo hưn bi kdơ̆ng hŏng kâo mơh.
Êjai ñu ngêñ, Ñu hiêk kâo leh anăn duah ngă kơ kâo, Ñu kriêt êgei ñu kơ kâo; pô roh hŏng kâo dlăng kơ kâo hŏng ală trơ̆ng.
Phung mnuih ha ƀăng êgei diñu čiăng kĕ ƀơ̆ng kâo, hŏng klei mgao diñu pah miêng kâo, diñu bi kƀĭn mguôp čiăng ngă kơ kâo.
Aê Diê jao kâo kơ phung amâo đăo ôh, leh anăn hwiê hĕ kâo hlăm kngan phung ƀai.
Kâo dôk leh êđăp ênang, ƀiădah ñu kjoh hĕ kâo; ñu djă ti kkuê kâo leh anăn bi mčah kâo đơ điêt. Ñu mdơ̆ng kâo msĕ si knham ñu,
phung kahan ñu djă hna wang jŭm kâo. Hŏng klei amâo pap ôh, Ñu mbliah tiê kơiêng kâo; ñu bi hŏk hĕ êa phĭ kâo ti lăn.
Ñu tlŏ kâo bi hluh lu anôk, ñu ksŭng ngă kơ kâo msĕ si sa čô bi blah.
Kâo jhĭt klŭng guôm asei mlei kâo, leh anăn kâo bi klŭng boh kŏ kâo hlăm bruih lăn.
Ƀô̆ mta kâo jing hrah kyua kâo hia, leh anăn êyui klei djiê guôm ală kâo;
ƀiădah kngan kâo amâo ngă klei ƀai ôh, leh anăn klei kâo wah lač jing êngeh.
Ơ lăn, đăm guôm hĕ ôh êrah kâo, leh anăn brei kâo ur hŏng klei êngiê amâo mâo klei kơ̆ng ôh.
Dlăng bĕ, wăt ară anei pô hưn bi sĭt kơ kâo dôk hlăm adiê, leh anăn pô mgang kđi kâo dôk ti dlông.
Phung mah jiăng kâo mưč kơ kâo, kâo hia ƀlĕ êa ală kơ Aê Diê,
čiăng kơ ñu mgang klei djŏ sa čô mnuih hŏng Aê Diê, msĕ si sa čô mnuih hŏng pô riêng gah ñu.
Kyuadah adôk ƀiă thŭn srăng truh, kâo srăng nao kơ anôk kâo amâo srăng lŏ wĭt ôh.”
Êwa kâo tuč leh, hruê kâo jih leh, msat kâo arăng mkra leh.
Sĭt nik mâo phung mưč jŭm dar kâo, leh anăn ală kâo dôk dlăng kơ klei diñu mčhur ai.
“Brei ih răng kơ klei hdĭp kâo; êngao kơ ih, hlei pô srăng mgang brei klei kâo?
Kyuadah ih brei klei mĭn diñu mmăt amâo thâo săng, kyua anăn ih amâo srăng brei diñu dưi ôh.
Hlei pô kčŭt kơ mah jiăng ñu čiăng plah mă đa kdrêč ngăn dŏ digơ̆, ală phung anak ñu srăng jing mmăt.
Ñu mjing kâo mnơ̆ng phung ƀuôn sang djă djik djak, leh anăn kâo jing sa čô mnuih arăng kčuh êa bah.
Ală kâo giăm jing mmăt hŏng klei ênguôt, leh anăn jih asei mlei kâo jing msĕ si êyui.
Phung mnuih kpă ênô bi kngăr kơ klei anăn, leh anăn phung ênuah ênô kgŭ ngă kơ pô amâo đăo.
Ƀiădah pô kpă ăt êbat tui si êlan ñu, leh anăn pô mâo kngan doh srăng jing ktang hĭn êjai.
Ƀiădah jih jang diih, lŏ blŭ bĕ, leh anăn kâo amâo srăng ƀuh ôh sa čô mnuih knhâo ti krah diih.
Hruê kâo dôk hdĭp êgao leh, hdră kâo luč čhuč čhuê leh, klei ai tiê kâo čiăng msĕ mơh.
Diñu mbliư̆ hruê jing mlam, diñu lač, ‘Klei mngač păt čiăng truh leh!’
Tơdah kâo duah Ƀuôn Phung Djiê jing sang kơ kâo, tơdah kâo mkra jhưng pĭt kâo hlăm klei mmăt,
tơdah kâo lač kơ ƀăng êlam, ‘Ih yơh jing ama kâo,’ leh anăn lač kơ hluăt, ‘Amĭ kâo,’ amâodah ‘Amai kâo,’
snăn ti anôk kâo mâo klei čang hmăng? Hlei srăng ƀuh klei kâo čang hmăng?
Klei kâo čang hmăng srăng trŭn kơ ƀăng bhă Ƀuôn Phung Djiê mơ̆? Hmei srăng trŭn mđrăm mbĭt kơ bruih lăn mơ̆?”
Y-Bildat mnuih čar Suah lŏ wĭt lač:
“Dŭm boh sui ih srăng dôk blŭ? Ksiêm bĕ, leh anăn kơh drei srăng lŏ blŭ.
Si ngă ih yap hmei msĕ si hlô mnơ̆ng? Si ngă ih yap hmei jing mluk mgu?
Ơ pô bi êka ih pô hŏng klei ngêñ, arăng srăng brei lăn ala jing ênguôl mơ̆ kyua ih? Amâodah arăng srăng bi klŭng mơ̆ boh tâo mơ̆ng anôk gơ̆ kyua ih?
Sĭt nik arăng bi ram hĕ klei mngač phung ƀai, leh anăn êlah pui ñu amâo mtrang ôh.
Klei mngač hlăm sang čhiăm ñu jing mmăt, leh anăn arăng bi mdjiê pui kđen ti dlông ñu.
Arăng bi đŭt hĕ knhuang dlông ñu, leh anăn klei ñu čiăng ngă bi têč hnêč ñu pô.
Kyuadah jơ̆ng ñu pô brei ñu djŏ ñuăl, leh anăn ñu êbat ti dlông ƀăng bi kdluh ñu.
Ñu djŏ kđông ti kđul ñu, ñuăl kơ̆ng ñu.
Arăng mdăp klei ƀưi kơ ñu hlăm lăn, leh anăn ƀêč kđông kơ ñu ti klông.
Klei bi huĭ dôk jŭm gah găn, leh anăn tiŏ ti tluôn grăp knhuang ñu.
Klei ktang ñu hrŏ kyua êpa, klei knap mñai dôk kăp ti djiêu ñu.
Klei ruă ƀơ̆ng hĕ klĭt ñu, anak khua klei djiê bi rai jơ̆ng kngan ñu.
Mơ̆ng sang čhiăm ñu dôk hơĭt, arăng mă mđuĕ ñu, leh anăn atăt ba ñu kơ mtao klei bi huĭ prŏng.
Amâo mâo sa mta mnơ̆ng adôk hlăm sang čhiăm ñu ôh; arăng tuh boh tâo pui ti dlông sang ñu.
Agha ñu krô ti gŭ, leh anăn adhan ñu dliu ti dlông.
Arăng amâo lŏ hdơr kơ ñu ôh ti lăn ala, leh anăn ñu amâo mâo hing ang ôh hlăm čar.
Mơ̆ng klei mngač, arăng hwiê ñu kơ klei mmăt, leh anăn suôt ñu mơ̆ng lăn ala.
Ti krah phung ƀuôn sang ñu, ñu amâo mâo anak, kăn mâo čô rei, leh anăn ti anôk ñu dôk amâo lŏ mâo ôh phung ñu ăt dôk hdĭp.
Phung mơ̆ng čar yŭ bi kngăr kơ klei truh kơ ñu, leh anăn klei bi huĭ ktang snăk truh kơ phung mơ̆ng čar ngŏ.
Msĕ snăn jing anôk kơ phung ƀai, msĕ snăn jing anôk kơ phung amâo thâo kral Aê Diê ôh.”
Y-Yôp lŏ wĭt lač:
“Dŭm boh sui Diih srăng bi knap kâo, leh anăn bi mčah kâo đơ điêt hŏng klei blŭ?
Anei jing pluh bliư̆ leh diih ƀuah kơ kâo; diih amâo hêñ ôh ngă klei jhat kơ kâo.
Leh anăn tơdah sĭt kâo jing soh leh, klei soh anăn lĕ kơ kâo pô.
Tơdah sĭt nik ih bi mđĭ diih pô ngă kơ kâo, leh anăn brei klei knap mñai kâo jing klei diih mă bi mgăl hŏng kâo,
snăn brei diih thâo kơ Aê Diê yơh ngă kơ kâo, leh anăn ñu bi djŏ kâo hlăm ñuăl ñu.
Nĕ anei kâo ur, ‘Mâo klei jŭ jhat!’ ƀiădah arăng amâo lŏ wĭt lač kơ kâo ôh; kâo ur kraih, ƀiădah arăng amâo ngă klei djŏ ôh.
Ñu ƀư̆ mnư̆ bi gun êlan kâo, snăn kâo amâo dưi găn ôh, leh anăn ñu guôm hŏng klei mmăt ti jih klông kâo êbat.
Ñu toh hĕ leh mơ̆ng kâo klei guh kơang kâo, leh anăn mă mđuĕ hĕ đuôn mtao mơ̆ng boh kŏ kâo.
Ñu bi mčah kâo leh jŭm gah găn tơl kâo đuĕ nao; ñu bi luč klei kâo čang hmăng msĕ si arăng buč leh sa ƀĕ ana kyâo.
Ñu čuh ai ngêñ kơ kâo leh, leh anăn yap kâo jing pô roh ñu.
Phung kahan ñu ksŭng hriê mbĭt; diñu wang čiăng ngă kơ kâo leh anăn dôk jŭm dar sang čhiăm kâo.
Ñu bi kbưi hĕ phung ayŏng adei kâo mơ̆ng kâo, leh anăn brei phung mah jiăng kâo jing tue sĭt nik kơ kâo.
Găp djuê kâo lui hĕ leh kâo, leh anăn phung mah jiăng sĭt suôr kâo wơr bĭt leh kâo.
Phung hriê čhưn dôk hlăm sang kâo yap kâo jing tue; phung dĭng buăl mniê kâo yap kâo msĕ si sa čô tue; kâo jing leh pô diñu amâo thâo kral ôh.
Kâo iêu dĭng buăl kâo, ƀiădah ñu amâo lŏ wĭt lač ôh kơ kâo; wăt tơdah kâo kwưh kơ ñu hŏng ƀăng êgei kâo.
Mnâo kâo jing mnơ̆ng mô̆ kâo amâo dưi tŭ, phung anak êkei amĭ kâo bi êmut kơ kâo.
Wăt phung hđeh điêt bi êmut kơ kâo; tơdah kâo kgŭ, diñu tlao mưč kơ kâo.
Jih jang phung mah jiăng kâo sĭt suôr bi êmut snăk kơ kâo; phung kâo khăp leh wir ngă kơ kâo mơh.
Kâo êwang snăk tơl bi êdah klang kleh, kâo dôk hdĭp mă knŏng êwa ƀơp ƀơp ti ƀăng êgei.
Pap mñai kơ kâo đa, pap mñai kơ kâo bĕ, Ơ diih, phung mah jiăng kâo, kyuadah kngan Aê Diê čăm kâo leh!
Si ngă diih tiŏ kâo msĕ si Aê Diê mơh? Si ngă diih amâo hrăp ôh mă kđeh kâo?
Ơ čiăng snăk arăng čih hĕ leh klei kâo blŭ! Čiăng snăk arăng čih pioh hĕ digơ̆ hlăm sa pŏk hdruôm hră!
Čiăng snăk hŏng giê čih msei leh anăn kmrak arăng ktur digơ̆ ti boh tâo brei dôk nanao!
Kyuadah kâo thâo Pô Bi Tui kâo dôk hdĭp, leh anăn ti knhal tuč ñu srăng dôk dơ̆ng ti dlông lăn ala.
Leh anăn tơdah klĭt kâo rai leh jih, ăt hlăm asei mlei kâo srăng ƀuh Aê Diê,
kâo srăng ƀuh ñu hŏng ală kâo pô yơh, amâo djŏ pô mkăn ôh. Ai tiê kâo dôk čang klei anăn!
Tơdah diih lač, ‘Si drei srăng tiŏ ñu?’ leh anăn ‘Phŭn klei dleh anei kbiă mơ̆ng ñu,’
huĭ bĕ kơ đao gưm, kyuadah klei ngêñ bi truh klei bi kmhal hŏng đao gưm, čiăng kơ diih dưi thâo mâo klei phat kđi.”
Lŏ mâo sa hruê bi kčah tơdah phung anak êkei Aê Diê truh čiăng bi êdah diñu pô ti anăp Yêhôwa, wăt Satan mơh truh mbĭt hŏng diñu čiăng bi êdah ñu pô ti anăp Yêhôwa.
Yêhôwa lač kơ Satan, “Mơ̆ng ih hriê?” Satan+ lŏ wĭt lač kơ Yêhôwa, “Mơ̆ng klei êrô hiu ti lăn ala, đĭ leh anăn trŭn.”
Yêhôwa lač kơ Satan,+ “Ih tuôm ksiêm dlăng mơ̆ kơ dĭng buăl kâo Y-Yôp, kyuadah amâo mâo ôh sa čô msĕ si ñu ti lăn ala, sa čô êkei arăng amâo dưi ƀuah ôh leh anăn kpă ênô, sa čô huĭ mpŭ kơ Aê Diê leh anăn đuĕ mơ̆ng klei jhat? Wăt tơdah ih mtrŭt kâo ngă kơ ñu čiăng bi rai ñu amâo mâo klei, ăt ñu dôk sĭt suôr mơh.”
Leh anăn Satan lŏ wĭt lač kơ Yêhôwa, “Klĭt hrô kơ klĭt! Sa čô mnuih srăng brei jih jang mnơ̆ng ñu mâo čiăng bi mtlaih klei hdĭp ñu.
Ƀiădah yơr bĕ kngan ih ară anei ngă kơ klang leh anăn kđeh ñu, hlăk anăn ñu srăng tăm pah kơ ih ti anăp ƀô̆ mta ih.”
Yêhôwa lač kơ Satan,+ “Nĕ anei, ih mâo klei dưi ngă kơ ñu; knŏng pioh klei hdĭp ñu.”
Snăn Satan kbiă mơ̆ng anăp Yêhôwa, leh anăn bi knap Y-Yôp hŏng ruih tiêng jhat snăk mơ̆ng plă jơ̆ng truh ti čŏng kŏ.
Ñu mă sa pŏk kơha čeh mčah čiăng kuêh asei mlei ñu, leh anăn dôk gŭ hlăm hbâo.
Hlăk anăn mô̆ ñu lač kơ ñu, “Si ngă ih ăt dôk sĭt suôr hĕ? Tăm pah bĕ kơ Aê Diê leh anăn djiê.”
Ƀiădah ñu lač kơ mô̆ ñu, “Ih blŭ msĕ si sa čô mniê mluk. Si ngă, drei knŏng mă tŭ klei jăk mơ̆ng kngan Aê Diê mơ̆, leh anăn amâo mă tŭ ôh klei jhat?” Hlăm jih klei anăn Y-Yôp amâo tuôm ngă soh ôh hŏng ƀăng êgei ñu.
Tơdah tlâo čô mah jiăng Y-Yôp hmư̆ hing kơ jih klei jhat anăn truh leh kơ ñu, grăp čô digơ̆ hriê mơ̆ng anôk gơ̆ pô, Y-Êlipas mơ̆ng ƀuôn Têman, Y-Bildat mơ̆ng čar Suah, leh anăn Y-Sôphar mơ̆ng čar Nama. Digơ̆ bi kčah hruê kơŭ kyăm mbĭt hŏng ñu leh anăn bi juh ñu.
Tơdah digơ̆ ƀuh ñu mơ̆ng kbưi, digơ̆ amâo thâo kral ñu ôh; leh anăn digơ̆ ur leh anăn hia. Digơ̆ hiêk ao jhung digơ̆ leh anăn ƀui ƀruih lăn phă adiê ti dlông boh kŏ digơ̆.
Êjai kjuh hruê leh anăn kjuh mlam digơ̆ dôk gŭ mbĭt hŏng ñu ti lăn, amâo mâo sa čô blŭ sa boh hŏng ñu ôh, kyuadah digơ̆ ƀuh ñu knap mñai snăk.
Y-Sôphar mnuih čar Naama lŏ wĭt lač:
“Snăn klei kâo rŭng răng mtrŭt kâo lŏ wĭt lač, kyua anăn kâo ruăt blŭ.
Kâo hmư̆ klei arăng ƀuah jing klei dlao wač kơ kâo, leh anăn mơ̆ng klei kâo thâo săng klei mĭn kâo brei kâo lŏ wĭt lač.
Ih amâo thâo hĕ klei anei mơ̆ng đưm đă, dơ̆ng mơ̆ng ênuk arăng dưm mnuih ti lăn ala,
klei dưi phung ƀai knŏng jing bhiâo, leh anăn klei mơak phung amâo đăo knŏng bhiâo mơ̆?
Wăt tơdah klei ñu mgao đĭ truh kơ adiê, leh anăn boh kŏ ñu sô̆ ti knam,
ñu srăng rai tuč hlŏng lar msĕ si eh ñu pô; phung tuôm ƀuh leh ñu êlâo srăng lač, ‘Ti anôk ñu dôk?’
Ñu srăng đuĕ msĕ si sa klei êpei, leh anăn arăng amâo lŏ ƀuh ñu ôh; arăng suôt ñu msĕ si klei bi ƀuh êjai mlam.
Ală ƀuh ñu leh amâo srăng lŏ ƀuh ñu ôh, kăn lŏ mâo ñu rei ti anôk ñu dôk leh.
Phung anak ñu srăng bi wĭt mnơ̆ng kơ phung ƀun ƀin, leh anăn kngan ñu lŏ bi wĭt hĕ mnơ̆ng ñu mă leh.
Klang ñu bŏ hŏng klei ktang hlăk ai, ƀiădah klei ktang ñu srăng luč hlăm lăn mbĭt hŏng ñu ti hruê ñu djiê.
Wăt tơdah klei ƀai jing mmih hlăm ƀăng êgei ñu, wăt tơdah ñu mdăp hĕ ti gŭ êlah ñu,
leh anăn amâo čiăng lui gơ̆ ôh, leh anăn kơ̆ng gơ̆ hlăm ƀăng êgei ñu,
ƀiădah mnơ̆ng ñu ƀơ̆ng huă bi mlih jing jhat hlăm êhŭng ñu, jing êa kêč kam ala kpơ̆ng hlăm tian ñu.
Ñu lun ƀơ̆ng klei mdrŏng, ƀiădah lŏ ô̆ digơ̆ kơ tač. Aê Diê yơh brei ñu ô̆ dŏ anăn.
Ñu srăng ƀuôp mnăm êa kêč kam ala kpơ̆ng; êlah ala kpơ̆ng srăng bi mdjiê ñu.
Ñu amâo srăng dôk dlăng ôh kơ êa hnoh, si tô hmô êa hnuê leh anăn êa ksâo êmô đoh msĕ si êa hnoh.
Ñu srăng bi wĭt klei tŭ dưn mơ̆ng bruă ñu, leh anăn amâo srăng yua ôh; ñu amâo srăng mâo klei mơak ôh hŏng mnga mơ̆ng klei ñu čhĭ mnia.
Kyuadah ñu juă lin leh anăn amâo uêñ ôh kơ phung ƀun ƀin, plah mă sang ñu amâo tuôm mdơ̆ng ôh.
Kyuadah klei ñu tluh amâo thâo hrăp ôh, ñu amâo srăng pioh ôh sa mnơ̆ng ñu khăp.
Amâo lŏ mâo mnơ̆ng ăt dôk ôh kơ ñu huă ƀơ̆ng, snăn klei ñu čăt đĭ amâo srăng dôk sui ôh.
Êjai ñu mâo djăp mta mnơ̆ng klei knap mñai srăng truh kơ ñu; jih jang klei ktang mơ̆ng klei knap mñai srăng ngă kơ ñu.
Tơdah ñu trei leh, Aê Diê srăng mơĭt kơ ñu klei ngêñ hlơr, leh anăn bi truh klei anăn kơ ñu êjai ñu ƀơ̆ng huă.
Wăt tơdah ñu đuĕ kơ mnơ̆ng bi blah ngă hŏng msei, ƀrăm kông srăng tlŏ ñu kma êlam.
Ƀrăm anăn tlŏ ñu hluh gah, hlŏng kbiă ti tač, êđŭk ƀrăm knur tlŏ ti phĭ ñu; klei bi huĭ prŏng srăng truh kơ ñu.
Arăng pioh kơ ñu klei mmăt kpal, pui arăng amâo ayŭ srăng ƀơ̆ng ñu; ya mnơ̆ng ăt dôk hlăm sang čhiăm ñu pui srăng ƀơ̆ng jih.
Adiê srăng bi êdah klei wê ñu, leh anăn lăn ala srăng kgŭ bi kdơ̆ng hŏng ñu.
Dŏ dô hlăm sang ñu arăng srăng plah mă; arăng srăng mă mđuĕ dŏ anăn ti hruê Aê Diê ngêñ.
Anăn yơh jing kdrêč Aê Diê pioh kơ mnuih ƀai, ngăn dưn Aê Diê čuăn leh kơ ñu.”
Y-Yôp lŏ wĭt lač:
“Hmư̆ bi nik kơ klei kâo blŭ, leh anăn brei klei anăn jing klei diih bi juh kâo.
Gĭr hŏng kâo, leh anăn kâo srăng blŭ, leh kâo blŭ, lŏ mưč bĕ.
Bi kâo dê, klei kâo blŭ dŭñ dŭñ bi kdơ̆ng hŏng mnuih mơ̆? Ya ngă kâo amâo dưi gĭr lĕ?
Dlăng kơ kâo, leh anăn bi kngăr bĕ, leh anăn đăm lŏ blŭ ôh.
Tơdah kâo mĭn kơ klei anăn kâo huĭ êdi, leh anăn asei mlei kâo ktư̆ yơ̆ng.
Si ngă phung ƀai dôk hdĭp tơl truh kơ mduôn, leh anăn đĭ kyar?
Phung anak diñu jing kjăp ti anăp diñu, wăt phung anak čô čĕ diñu mơh.
Sang diñu dôk hơĭt amâo mâo klei bi huĭ ôh, giê hnuăt Aê Diê amâo tuôm čăm diñu ôh.
Êmô knô diñu bi drue amâo kƀah ôh; êmô ana diñu mđai, leh anăn amâo mplĕ ôh.
Diñu mâo phung hđeh êlăk êngŭm msĕ si êmô biăp, leh anăn phung anak diñu kdŏ mmuñ mơak mñai.
Diñu mmuñ hŏng asăp hgơr leh anăn brô̆, leh anăn hơ̆k mơak hŏng asăp đĭng kliă.
Diñu dôk hdĭp hlăm klei čăt đĭ, leh anăn truh nao kơ Ƀuôn Phung Djiê hŏng klei êđăp ênang.
Diñu lač kơ Aê Diê, ‘Đuĕ bĕ mơ̆ng hmei! Hmei amâo čiăng thâo kơ êlan ih ôh.
Ya Pô Mâo Jih Klei Myang jing tơl drei srăng mă bruă kơ ñu? leh anăn ya boh tŭ dưn drei mâo tơdah drei wah lač kơ ñu?’
Nĕ anei, amâo djŏ hĕ diñu čăt đĭ tui si kngan diñu pô? Ƀiădah kâo amâo tui hlue ôh klei phung ƀai kčĕ.
Djŏ mơ̆ jêñ jêñ arăng bi ram hĕ pui kđen diñu? Djŏ mơ̆ klei knap mñai truh kơ diñu? Djŏ mơ̆ klei Aê Diê bi truh klei ruă êjai ñu ngêñ?
Djŏ mơ̆ diñu jing msĕ si adrăng ti anăp angĭn, leh anăn msĕ si kam angĭn êbŭ kpuh mđuĕ?
Diih lač, ‘Aê Diê mkăm klei wê diñu bi lĕ kơ phung anak diñu.’ Brei Aê Diê bi wĭt klei anăn kơ diñu pô, čiăng kơ diñu dưi thâo klei anăn.
Brei ală diñu pô ƀuh klei bi rai truh kơ diñu, leh anăn brei diñu mnăm klei Pô Mâo Jih Klei Myang ngêñ.
Kyuadah ya diñu uêñ kơ phung anak diñu êdei kơ diñu, tơdah mlan diñu dôk hdĭp ruê̆ leh?
Mâo mơ̆ pô mtô kơ Aê Diê klei thâo săng, kyuadah Aê Diê yơh phat kđi phung dôk ti dlông?
Sa čô djiê êjai ăt dôk ktang asei mlei, mâo klei êđăp ênang leh anăn hơĭt mđao,
asei mlei ñu bŏ êmŏng leh anăn klang ñu bŏ hŏng êa hdĭp.
Sa čô mkăn djiê hŏng ai tiê ênguôt ktrŏ, amâo tuôm djiêl klei jăk ôh.
Jih dua digơ̆ dôk hlăm msat sơăi, leh anăn hluăt ƀơ̆ng digơ̆.
Nĕ anei, kâo thâo klei diih mĭn, leh anăn klei diih čiăng ngă jhat kơ kâo.
Kyuadah diih lač, ‘Ti anôk sang anak mtao? Ti anôk sang čhiăm pô ƀai dôk leh?’
Diih amâo tuôm êmuh hĕ kơ phung hiu ti êlan, leh anăn diih amâo tŭ ôh klei digơ̆ hưn
kơ klei mnuih ƀai tlaih hlăm hruê mâo klei jŭ jhat, kơ klei gơ̆ mâo klei dŏng hlăm hruê mâo klei ngêñ?
Hlei pô srăng ƀuah klei soh gơ̆ ti anăp ƀô̆ mta gơ̆, leh anăn hlei pô srăng bi wĭt klei djŏ tui si gơ̆ ngă leh?
Arăng kkung ba gơ̆ kơ msat, arăng gak ti msat gơ̆.
Klŏ lăn hlăm tlung jing mmih kơ gơ̆; jih jang mnuih tui hlue gơ̆, leh anăn phung nao êlâo kơ gơ̆ arăng amâo dưi yap ôh.
Snăn si ngă diih dưi bi juh kâo hŏng klei hơăi mang? Klei diih lŏ wĭt lač knŏng jing klei luar.”
Y-Êlipas mnuih ƀuôn Têman lŏ wĭt lač:
“Dưi mơ̆ sa čô mnuih jing tŭ dưn kơ Aê Diê? Wăt pô knhâo jing tŭ dưn kơ ñu mơ̆?
Mâo mơ̆ klei mơak kơ Pô Mâo Jih Klei Myang tơdah ih jing kpă, amâodah mâo klei tŭ dưn mơ̆ kơ ñu tơdah ih dôk hdĭp amâo mâo klei arăng dưi ƀuah ôh?
Djŏ mơ̆ kyua klei ih huĭ mpŭ kơ ñu, ñu ƀuah ih, leh anăn mŭt mbĭt hŏng ih kơ klei phat kđi?
Amâo djŏ hĕ klei ƀai ih jing prŏng? Amâo mâo knhal ôh kơ klei wê ih.
Kyuadah ih mă mgô̆ leh mnơ̆ng mgơ̆ng mơ̆ng phung ayŏng adei ih amâo mâo klei ôh, leh anăn toh hĕ čhiăm ao phung mnuih brei diñu dôk lưng mlŭn.
Ih amâo tuôm brei êa mnăm ôh kơ phung êmăn, leh anăn ih kơ̆ng hĕ mnơ̆ng ƀơ̆ng huă kơ phung êpa,
wăt tơdah ih jing mnuih mâo klei dưi, mâo lăn hma, leh anăn mnuih arăng mpŭ dôk ti lăn anăn.
Ih suôt leh phung mniê djiê ung wĭt kngan êhŏng, leh anăn ih bi joh hĕ kngan phung anak êrĭt ama.
Snăn kđông dôk jŭm ih, leh anăn klei bi huĭ bhiâo riâo rit dưi ngă kơ ih;
klei mngač ih jing mmăt leh, tơl ih amâo dưi ƀuh ôh, leh anăn êa lip guôm ih.
Amâo djŏ hĕ Aê Diê dôk ti dlông hlăm adiê? Dlăng bĕ kơ mtŭ, diñu dôk ti anôk dlông êdi!
Snăn ih lač, ‘Ya klei Aê Diê thâo? Dưi mơ̆ Aê Diê dlăng hlăm anôk mmăt kpal leh anăn phat kđi?
Knam kpal guôm ñu tơl ñu amâo dưi thâo ƀuh ôh, leh anăn ñu êbat ti dlông čuôr adiê.’
Ăt ih srăng êbat tui êlan hđăp, êlan phung ƀai êbat leh mơ̆?
Arăng mă mđuĕ diñu êlâo truh hruê bi kčah kơ diñu; arăng bi luč atur kơ klei hdĭp diñu msĕ si êa kpuh mđung hĕ.
Diñu lač kơ Aê Diê, ‘Đuĕ bĕ mơ̆ng hmei,’ leh anăn ‘Ya Pô Mâo Jih Klei Myang dưi ngă kơ hmei?’
Ăt jing ñu yơh bi bŏ sang diñu hŏng mnơ̆ng jăk — ƀiădah klei phung ƀai kčĕ dôk kbưi mơ̆ng kâo.
Phung kpă ƀuh klei anăn leh anăn mơak; phung ênuah ênô tlao mưč kơ diñu,
leh anăn lač, ‘Sĭt nik phung roh hmei rai tuč leh, leh anăn mnơ̆ng diñu lui pui ƀơ̆ng leh jih.’
Bi mguôp hŏng Aê Diê, leh anăn ih srăng mâo klei êđăp ênang; snăn klei jăk srăng truh kơ ih.
Mă tŭ bĕ klei bi hriăm mơ̆ng ƀăng êgei ñu, leh anăn djă pioh klei ñu blŭ hlăm ai tiê ih.
Tơdah ih lŏ wĭt kơ Pô Mâo Jih Klei Myang leh anăn bi luă gŭ ih pô, tơdah ih mă hwiê hĕ kbưi klei wê mơ̆ng sang čhiăm ih,
tơdah ih yap mah ih msĕ si ƀruih lăn, leh anăn mah mơ̆ng čar Ôphir msĕ si boh tâo hlăm hnoh êa,
leh anăn tơdah ih yap Pô Mâo Jih Klei Myang+ jing mah kơ ih, leh anăn prăk yuôm hĭn kơ ih,
snăn ih srăng mâo klei mơak hlăm Pô Mâo Jih Klei Myang,+ leh anăn kngưr ƀô̆ mta ih phă Aê Diê.
Ih srăng wah lač kơ ñu, leh anăn ñu srăng hmư̆ ih; leh anăn ih srăng bi sĭt mnơ̆ng ih ƀuăn.
Hlăm jih klei ih čiăng ngă ih srăng dưi, leh anăn klei mngač srăng mtrang ti êlan ih.
Tơdah ih êdu ai ih srăng blŭ hŏng klei knang sĭt, leh anăn Aê Diê srăng bi mtlaih pô luă gŭ.
Ñu srăng dŏng wăt mnuih soh mơh, arăng srăng bi mtlaih ñu kyua kngan ih jing doh.”
Y-Yôp lŏ wĭt lač:
“Wăt hruê anei klei kâo kwưh jing phĭ hĭn, kngan Ñu jing ktrŏ ti kâo wăt tơdah kâo krao dưn.
Ơ, čiăng snăk kơ kâo dưi thâo anôk bi tuôm hŏng Ñu, čiăng kơ kâo dưi truh kơ jhưng mtao Ñu!
Snăn kâo dưi bi êdah klei kâo ti anăp Ñu leh anăn blŭ bi mgăl tơl jih.
Kâo dưi hriăm klei Ñu lŏ wĭt lač, leh anăn thâo săng klei Ñu blŭ kơ kâo.
Ñu srăng bi tăng hŏng kâo hŏng jih klei myang prŏng Ñu mơ̆? Hơăi, ñu srăng dôk hmư̆ kâo.
Tinăn sa čô mnuih kpă dưi blŭ bi mgăl hŏng Ñu, leh anăn khua phat kđi kâo srăng yap kâo găl nanao.
Nĕ anei, kâo nao phă anăp, Ñu amâo dôk tinăn ôh; leh anăn kâo kdŭn ti tluôn, kăn ƀuh Ñu rei.
Kâo duah Ñu tĭng điâo, kâo amâo dưi ƀuh Ñu ôh, kâo wir tĭng hnuă, kăn dưi ƀuh Ñu rei.
Ƀiădah Ñu thâo êlan kâo êbat; tơdah leh Ñu lông dlăng kâo, kâo srăng jing doh msĕ si mah.
Jơ̆ng kâo tui hlue sĭt suôr kru Ñu, kâo ăt êbat tui hlue êlan Ñu, amâo mâo weh ôh.
Kâo amâo tuôm klah đuĕ mơ̆ng klei ƀăng kƀông ñu mtă leh ôh; kâo pioh hlăm ai tiê kâo klei ƀăng êgei Ñu blŭ yuôm hĭn kơ mnơ̆ng kâo ƀơ̆ng huă.
Ƀiădah Ñu amâo thâo bi mlih ôh, leh anăn hlei dưi bi weh ñu mơ̆ng klei Ñu čiăng? Ya klei Ñu čiăng, Ñu ngă yơh.
Kyuadah Ñu srăng ngă bi ênŭm ya klei Ñu čuăn leh kơ kâo; Ñu mâo lu klei msĕ snăn hlăm klei mĭn Ñu.
Kyua anăn kâo mâo klei huĭ snăk dôk ti anăp Ñu; êjai kâo dôk mĭn kơ klei anăn, kâo huĭ kơ Ñu.
Aê Diê brei ai tiê kâo jing hwăt leh; Pô Mâo Jih Klei Myang bi huĭ kâo leh.
Wăt tơdah êjai mlam, amâodah klei mmăt tĭt guôm hĕ ƀô̆ mta kâo dưn, kâo amâo dưi dôk ñăt ôh.”
“Si ngă Pô Mâo Jih Klei Myang amâo bi kčah ôh hruê phat kđi, leh anăn si ngă phung thâo kral ñu amâo ƀuh ôh hruê anăn truh?
Phung jhat ƀai bi mlih mnơ̆ng bi knăl knông lăn; diñu plah mă biăp êmô leh anăn mnơ̆ng digơ̆ rông.
Diñu mă mđuĕ aseh dliê phung anak êrĭt, diñu mă êmô mniê djiê ung jing mnơ̆ng mgơ̆ng.
Diñu suôt phung hiu dan mơ̆ng êlan; leh anăn mgô̆ jih jang phung ƀun ƀin đuĕ dăp.
Nĕ anei, phung ƀun ƀin nao kơ bruă suăi diñu msĕ si aseh dliê, duah mnơ̆ng ƀơ̆ng kơ phung anak diñu hlăm kdrăn tač.
Diñu wiă kơ diñu pô adrăng hlăm hma, leh anăn duñ boh kriăk ƀâo ăt dôk mơ̆ng đang kriăk ƀâo pô ƀai.
Jih mlam diñu đih asei lưng, amâo mâo čhiăm ao ôh, leh anăn amâo mâo abăn msăm ôh êjai êăt.
Diñu msah hŏng hjan ti čư̆, leh anăn dôk giăm hŏng boh tâo kyuadah kƀah anôk kđap.
Mâo phung jhat ƀai mmiă mă anak êrĭt ama êjai gơ̆ dôk mam, leh anăn mă anak phung ƀun ƀin jing mnơ̆ng mgơ̆ng.
Diñu mgô̆ digơ̆ hiu tinei tinăn asei lưng, amâo mâo čhiăm ao ôh; diñu djă ba čăp mdiê tian êpa.
Digơ̆ djiêt êa boh ti war boh ôliwơ phung ƀai; digơ̆ juă thŭng êa boh kriăk ƀâo, ƀiădah digơ̆ ăt mhao.
Mơ̆ng krah ƀuôn, phung giăm djiê dôk krao, leh anăn mngăt pô êka leh ur čiăng mâo klei đru; ƀiădah Aê Diê amâo uêñ ôh kơ klei diñu wah lač.
Mâo phung bi kdơ̆ng hŏng klei mngač, phung amâo thâo kral êlan klei mngač, leh anăn kăn êbat hlăm klông klei mngač rei.
Pô bi mdjiê mnuih kgŭ êjai mmăt, čiăng kơ ñu dưi bi mdjiê pô ƀun ƀin leh anăn kƀah mnơ̆ng; leh anăn êjai mlam ñu hiu tlĕ.
Pô knhông msĕ mơh dôk guôn tơl mmăt, leh anăn lač, ‘Amâo mâo pô srăng ƀuh kâo ôh’; leh anăn guôm hĕ ƀô̆ mta ñu tơl arăng amâo dưi thâo kral ñu ôh.
Êjai mmăt diñu ƀoh mtih mŭt hlăm sang; êjai hruê diñu đuĕ dăp; diñu amâo čiăng kơ klei mngač ôh.
Kyuadah mmăt tĭt jing aguah kơ jih jang diñu, kyuadah diñu jing mah jiăng hŏng klei bi huĭ êjai mmăt kpal.
Diñu jing msĕ mnơ̆ng hdjul ti dlông êlah êa êtăng; dŏ dô diñu jing mnơ̆ng arăng tăm pah leh ti lăn; amâo mâo pô lŏ tuôm nao ôh kơ đang boh kriăk ƀâo.
Msĕ si adiê không leh anăn mđiă hlơr bi khuôt hĕ êa mơ̆ng pliêr; msĕ snăn mơh Ƀuôn Phung Djiê ngă leh kơ phung soh.
Amĭ wơr bĭt diñu, hluăt ƀơ̆ng tơl arăng amâo lŏ hdơr kơ diñu ôh, msĕ snăn klei ƀai joh msĕ si sa ƀĕ ana kyâo.
Diñu plah mă dŏ dô mniê plao, leh anăn amâo ngă klei jăk ôh kơ mniê djiê ung.
Ƀiădah hŏng klei myang ñu Aê Diê bi rai phung ktang; Aê Diê yơr kngan, diñu amâo lŏ čang hmăng dưi hdĭp ôh.
Aê Diê brei kơ diñu klei hơĭt, leh anăn krơ̆ng diñu, ƀiădah ală Aê Diê kăp dlăng kơ êlan diñu.
Diñu mâo klei mđĭ êjai bhiâo, leh anăn diñu luč čhuč čhuê, diñu êbuh leh anăn djiê msĕ si jih mnuih; arăng wiă diñu msĕ si amung mdiê.
Tơdah amâo djŏ snăn ôh, hlei srăng bi sĭt kâo jing sa čô luar, leh anăn bi êdah klei kâo lač jing hơăi mang?”
Y-Bildat mnuih čar Suah lŏ wĭt lač:
“Klei dưi leh anăn klei bi huĭ jing dŏ Aê Diê; ñu bi truh klei êđăp ênang hlăm adiê ñu ti dlông.
Hlei pô dưi yap phung kahan ñu? Hlei pô dưi tlaih mơ̆ng klei mngač ñu mtrang?
Snăn, si sa čô mnuih dưi jing kpă ênô ti anăp Aê Diê lĕ? Si ngă sa čô kkiêng mơ̆ng mniê dưi jing doh jăk?
Nĕ anei, wăt mlan leh anăn mtŭ, kăn mngač rei mtrang ti anăp ñu;
ƀai hĭn mnuih pô jing msĕ si ênăng, leh anăn anak mnuih msĕ si hluăt!”
Y-Yôp lŏ wĭt lač:
“Ih yơh tuôm đru leh pô amâo mâo klei ktang! Ih yơh bi mtlaih kngan pô amâo mâo klei mơai!
Ih yơh kčĕ leh kơ pô amâo mâo klei knhâo ôh, leh anăn hưn ênŭm ênap klei thâo mĭn kjăp!
Hlei pô đru leh ih blŭ, leh anăn hlei ai mĭn blŭ leh hŏng ƀăng êgei ih?
Phung djiê ktư̆ yơ̆ng hlăm gŭ êa leh anăn phung dôk hlăm êa msĕ mơh.
Ƀuôn Phung Djiê êdah jih ti anăp Aê Diê, leh anăn ƀăng êlam amâo mâo mnơ̆ng guôm ôh.
Ñu lang Dưr ti dlông anôk êhŏng, ñu yuôl boh lăn ala ti anôk hơăi hlăm adiê.
Ñu pioh êa hlăm knam kpal ñu, ƀiădah knam anăn amâo mčah ôh ti gŭ klei ktrŏ êa.
Ñu guôm ƀô̆ jhưng mtao Ñu, leh anăn siap biut knam Ñu ti dlông gơ̆.
Ñu treh sa kwang wĭl ti dlông êlah êa, ti kdriêl klei mngač hŏng klei mmăt.
Phung kmeh adiê ktư̆ mgei, leh anăn bi kngăr huĭ kơ klei ñu ƀuah.
Hŏng klei myang ñu, ñu brei êa ksĭ dôk ngơ ngĭn, hŏng klei ñu thâo săng ñu bi mčah ala prŏng ti êa ksĭ.
Hŏng êwa mơ̆ng êgei Ñu, Ñu mprăp bi doh phung adiê; kngan Ñu tlŏ ala dôk đuĕ.
Nĕ klei anei jing knŏng kdrêč ti êngao mơ̆ng jih bruă Ñu; leh anăn drei hmư̆ klei ñu blŭ mhač djơ djĕ! Ƀiădah hlei dưi thâo săng grăm klei myang ñu?”
Y-Yôp lŏ blŭ leh anăn lač:
“Kâo kat asei hŏng Aê Diê, pô hngah leh klei djŏ kơ kâo, leh anăn kat asei mơh hŏng Pô Mâo Jih Klei Myang, pô brei mngăt kâo jing ênguôt ktrŏ;
êjai dŭm boh sui kâo dôk bi êwa, leh anăn êwa Aê Diê dôk hlăm ƀăng adŭng kâo,
kƀông kâo amâo srăng blŭ klei ƀai ôh, leh anăn êlah kâo amâo srăng blŭ klei mplư ôh.
Sĭt nik kâo amâo dưi lač kơ diih jing djŏ ôh, hơăi; tơl kâo djiê kâo amâo srăng hngah hĕ ôh klei ênuah ênô kâo.
Kâo djă păn kjăp klei kpă ênô kâo, leh anăn kâo amâo srăng bi luč ñu ôh; ai tiê kpă kâo amâo ƀuah kâo ôh êjai jih hruê kâo dôk hdĭp.
Brei pô roh kâo jing msĕ si mnuih ƀai, leh anăn brei pô kgŭ ngă kơ kâo jing msĕ si pô amâo kpă ôh.
Kyuadah ya jing klei čang hmăng kơ pô amâo đăo ôh tơdah Aê Diê bi luč ñu, leh anăn mă hĕ klei hdĭp ñu?
Aê Diê srăng hmư̆ klei ñu ur mơ̆ tơdah klei rŭng răng truh kơ ñu?
Ñu srăng mâo klei mơak hlăm Pô Mâo Jih Klei Myang+ mơ̆? Ñu srăng iêu wah lač kơ Aê Diê jih jang hruê mơ̆?
Kâo srăng mtô kơ ih klei myang Aê Diê; ya klei Pô Mâo Jih Klei Myang+ čiăng ngă, kâo amâo srăng mdăp ôh.
Jih jang diih pô ƀuh leh klei anăn, snăn, si ngă diih ngă hŏng klei mluk?
Anei klei Aê Diê pioh kơ pô ƀai, leh anăn ngăn dưn phung ktư̆ juă mă tŭ mơ̆ng Pô Mâo Jih Klei Myang:+
tơdah anak ñu jing lar êngŭm knŏng pioh kơ đao gưm yơh, leh anăn phung anak čô ñu amâo mâo djăp mnơ̆ng ƀơ̆ng huă ôh.
Phung ñu ăt dôk hdĭp mâo klei ruă tưp srăng bi mdjiê, leh anăn phung mniê djiê ung diñu amâo čŏk hia ôh.
Wăt tơdah ñu mkăm pioh prăk msĕ si bruih lăn, leh anăn mkăm pioh čhiăm ao msĕ si lŭ;
ñu dưi mkăm pioh gơ̆, ƀiădah pô kpă ênô srăng čŭt hơô dŏ anăn, leh anăn phung ênuah ênô srăng bi mbha mă prăk anăn.
Sang ñu mdơ̆ng leh jing msĕ si kwang eh wăk wai, msĕ si pưk sa čô kahan gak ngă leh.
Ñu nao đih pĭt, mdrŏng, ƀiădah amâo srăng lŏ mâo msĕ snăn ôh; tơdah ñu mblang ală, klei mdrŏng ñu luč jih.
Klei bi huĭ truh kơ ñu msĕ si êa lip; êjai mlam mâo angĭn đrŭng kpuh mđuĕ hĕ ñu.
Angĭn mơ̆ng ngŏ kpuh mđung ñu leh anăn ñu luč yơh; angĭn thut hĕ ñu mơ̆ng anôk ñu dôk.
Angĭn thut ñu amâo pap ôh; ñu đuĕ mơ̆ng klei ktang angĭn hŏng klei prăl.
Arăng srăng pah kngan kyua bruă ñu, leh anăn ur suôt ñu mơ̆ng anôk ñu dôk.”
“Sĭt nik mâo anôk arăng klei lăn duah prăk, leh anăn anôk arăng bi doh mah.
Arăng klei mă msei, mơ̆ng lăn, leh anăn arăng bi lik boh tâo čiăng mă kông.
Mnuih suôt klei mmăt truh hlăm anôk êlam ti gŭ lăn, êjai duah boh tâo hlăm anôk mmăt tĭt.
Diñu klei ƀăng êlam ti anôk amâo mâo mnuih dôk ôh; phung hiu amâo truh anôk anăn ôh, diñu yuôl diñu pô dai wĭt nao kbưi mơ̆ng mnuih mkăn.
Mơ̆ng lăn, kbiă mnơ̆ng ƀơ̆ng huă, ƀiădah ti gŭ lăn mâo msĕ si pui dôk čuh bi rai.
Hlăm boh tâo ñu, mâo boh tâo yuôm saphir, leh anăn hlăm ƀruih lăn ñu mâo hbâo mah.
Klông anăn čĭm tlang amâo thâo kral ôh, leh anăn ală tlang ŭng amâo tuôm ƀuh êlan anăn ôh.
Hlô mnơ̆ng prŏng hĭn amâo tuôm juă tinăn ôh; êmông gu kăn tuôm găn tinăn rei.
Hŏng kngan mnuih ngă kơ boh tâo, bi mbliư̆ čư̆ truh ti tur.
Ñu ƀoh ƀăng hlăm boh tâo, leh anăn ală ñu ƀuh djăp mta mnơ̆ng yuôm.
Ñu bư̆ hĕ hnoh êa čiăng đăm digơ̆ đoh, leh anăn ya mnơ̆ng dôk hgăm ñu bi êdah kơ tač.
Ƀiădah ti anôk arăng srăng ƀuh klei knhâo? Leh anăn ti anôk mâo klei thâo săng?
Mnuih amâo thâo săng klei yuôm klei knhâo, leh anăn arăng amâo ƀuh ôh klei anăn hlăm čar phung hdĭp.
Anôk êlam lač, ‘Ñu amâo dôk hlăm kâo ôh.’ Leh anăn êa ksĭ lač, ‘Ñu amâo dôk mbĭt hŏng kâo ôh.’
Arăng amâo dưi blei klei anăn hŏng mah ôh, kăn arăng dưi mkă ênoh ñu hŏng prăk rei.
Arăng amâo dưi mkă ênoh yuôm ñu hŏng mah mơ̆ng čar Ôphir ôh, kăn dưi rei hŏng boh tâo yuôm ônik amâodah saphir.
Mah leh anăn ală kĭng amâo dưi bi knar hŏng ñu ôh, kăn arăng dưi bi mlih ñu hŏng añŭ ngă hŏng mah doh rei.
Amâo yuôm ôh bi hmô hŏng boh tâo ti gŭ êa ksĭ leh anăn hŏng boh tâo kmlăi; ênoh klei knhâo jing yuôm hĭn kơ lu añŭ yuôm.
Boh tâo tôpas mơ̆ng čar Êthiôpi amâo dưi bi knar hŏng ñu ôh, kăn arăng dưi mkă ênoh yuôm ñu hŏng mah doh rei.
Snăn mơ̆ng anôk kbiă kriê klei knhâo? Leh anăn ti anôk klei thâo săng dôk?
Ñu jing hgăm kơ ală jih jang phung hdĭp, leh anăn arăng mdăp leh kơ čĭm phiơr hlăm êwa.
Ƀăng êlam leh anăn Klei Djiê lač, ‘Hmei hmư̆ hing leh arăng bâo kơ ñu.’
Aê Diê thâo êlan truh kơ klei knhâo, leh anăn thâo bĭt anôk ñu dôk.
Kyuadah ñu dlăng truh ti knhal lăn ala, leh anăn ƀuh jih jang mnơ̆ng ti gŭ adiê.
Tơdah ñu brei klei ktang kơ angĭn, leh anăn mkă boh ktrŏ kơ êa;
tơdah ñu mkra leh klei bhiăn kơ êa hjan, leh anăn êlan kơ kmlă grăm;
hlăk anăn Aê Diê ƀuh leh anăn bi êdah klei knhâo; ñu bi kjăp gơ̆ leh anăn ksiêm gơ̆.
Leh anăn ñu lač kơ mnuih, ‘Nĕ anei, klei huĭ mpŭ kơ Yêhôwa jing klei knhâo; leh anăn hngah ngă klei soh jing klei thâo săng.’ ”
Y-Yôp lŏ blŭ leh anăn lač:
“Ơ čiăng snăk kâo jing msĕ si hlăm mlan êgao leh, msĕ si hlăm hruê Aê Diê răng kriê kơ kâo leh;
êjai pui kđen ñu mtrang ti dlông boh kŏ kâo, leh anăn hŏng klei mngač ñu kâo êbat găn klei mmăt;
msĕ si kâo jing leh hlăm ênuk hlăk ai, êjai Aê Diê mgang sang kâo msĕ si mah jiăng jăk;
êjai Pô Mâo Jih Klei Myang ăt dôk mbĭt hŏng kâo, leh anăn phung anak kâo dôk jŭm kâo;
êjai knhuang kâo êbat bŏ hŏng êa ksâo êmô, leh anăn boh tâo bi kbiă hnoh êa boh ôliwơ.
Êjai kâo kbiă nao kơ ƀăng jang ƀuôn, leh anăn kâo dôk ti mdhô̆ jing khua,
phung êkei hlăk ai ƀuh kâo leh anăn ñăk đuĕ, leh anăn phung mduôn kgŭ dôk dơ̆ng hŏng klei mpŭ;
phung khua kiă kriê dôk ñăt, leh anăn kđhĭp ƀăng êgei diñu;
asăp phung arăng mpŭ mdei blŭ, êlah diñu amâo kpư̆ ôh.
Tơdah arăng hmư̆ kâo, arăng pia kâo pô mâo klei jăk jĭn, tơdah arăng ƀuh kâo, arăng bi mni kơ kâo,
kyuadah kâo dŏng leh phung ƀun dôk ur, leh anăn phung anak êrĭt amâo mâo pô đru diñu ôh.
Pô giăm djiê hơêč hmưi kơ kâo, leh anăn kâo brei ai tiê mniê djiê ung mmuñ hŏng klei hơ̆k.
Kâo hơô klei kpă ênô jing msĕ si čhiăm ao kơ kâo; klei kpă kâo jing msĕ si sa blah ao jhung leh anăn čhiăm kưn.
Kâo jing ală kơ pô bum, leh anăn jơ̆ng kơ pô êwiên.
Kâo jing sa čô ama kơ pô ƀun, leh anăn kâo duah ksiêm klei djŏ kơ pô kâo amâo thâo kral ôh.
Kâo bi joh griăng phung ƀai, leh anăn kdhăk hĕ knuôp mơ̆ng êgei ñu.
Leh anăn kâo mĭn, ‘Kâo srăng djiê hlăm hruh kâo leh anăn kâo srăng bi lar hruê kâo dôk hdĭp msĕ si čuah,
agha kâo drung truh ti êa, mâo êa nguôm jih mlam ti adhan kâo,
klei guh kơang kâo jing mtah nanao, leh anăn hna kâo jing mrâo nanao hlăm kngan kâo.’
Phung mnuih kăp dôk hmư̆ kâo, leh anăn dôk ñăt čiăng hmư̆ klei kâo kčĕ.
Leh kâo blŭ, diñu amâo lŏ blŭ ôh, klei kâo blŭ kma leh hlăm ai tiê diñu.
Diñu guôn kâo msĕ si arăng guôn êa hjan; diñu ha ƀăng êgei diñu msĕ si lăn čang hmăng êa hjan yan mnga.
Kâo tlao buñ bi juh diñu tơdah diñu êdu ai, leh anăn diñu mâo klei mđĭ ai êjai dlăng kơ ƀô̆ mta kâo mơak.
Kâo ktrâo êlan kơ diñu, leh anăn jing khua kơ diñu, kâo dôk hdĭp msĕ si sa čô mtao ti krah phung kahan ñu, msĕ si sa čô bi juh phung čŏk hia.”
Leh klei anăn Y-Yôp ha blŭ leh anăn tăm pah kơ hruê amĭ kkiêng kơ ñu.
Leh anăn Y-Yôp lač:
“Brei hruê arăng kkiêng kơ kâo rai hĕ, wăt mlam msĕ mơh arăng lač, ‘Arăng kkiêng leh kơ sa čô anak êkei.’
Brei hruê anăn jing mmăt! Akâo kơ Aê Diê ti dlông amâo duah ôh hruê anăn, kăn brei klei mngač mtrang kơ ñu rei.
Brei klei ênguôt leh anăn mmăt kpal mă ñu. Brei knam guôm ti dlông ñu; brei klei mmăt êjai hruê bi huĭ ñu.
Mlam anăn — brei klei mmăt kpal djă kơ̆ng ñu! Đăm brei ñu hơ̆k mơak ôh mbĭt hŏng jih hruê mkăn hlăm thŭn, đăm brei arăng yap ñu ôh mbĭt hŏng jih mlan.
Sĭt nik, brei mlam anăn jing msĕ si mniê plao; đăm brei arăng hmư̆ asăp ur hơ̆k ôh hlăm ñu.
Brei phung tăm pah tăm pah hĕ kơ hruê anăn, phung thâo bi êrâo Lêwiathan.
Brei jih jang mtŭ ang dar ñu jing mmăt; brei ñu čang hmăng kơ mngač, ƀiădah đăm brei mâo ôh, kăn ƀuh rei klei mngač aguah.
Kyuadah ñu amâo kđăl ôh tian amĭ kâo, kăn mdăp rei klei rŭng răng kơ ală kâo.
Si ngă kâo amâo djiê ôh ti hruê amĭ kkiêng kơ kâo, kbiă mơ̆ng tian amĭ leh anăn hlŏng djiê hĕ?
Si ngă kơŭt jum hĕ kâo lĕ? Amâodah si ngă ksâo bi mam hĕ kâo?
Snăn kâo đih leh anăn dôk ñăt; kâo pĭt, leh anăn kâo dôk mdei,
mbĭt hŏng phung mtao leh anăn phung khua trông čhai ti lăn ala, phung lŏ mdơ̆ng kơ diñu pô mnơ̆ng rai leh,
amâodah mbĭt hŏng phung khua mâo mah, phung bi bŏ sang diñu hŏng prăk.
Amâodah si ngă kâo amâo jing ôh sa čô anak arăng mproh hgăm, msĕ si sa čô hđeh amâo tuôm ƀuh klei mngač ôh?
Tinăn phung ƀai mdei klei diñu bi rŭng, leh anăn tinăn phung êmăn dôk mdei.
Tinăn phung mnă dôk mdei mđrăm mbĭt; diñu amâo hmư̆ ôh asăp khua bruă.
Phung điêt leh anăn phung prŏng dôk tinăn, leh anăn hlŭn mâo klei êngiê mơ̆ng khua ñu.
Si ngă arăng brei hĕ klei mngač kơ pô knap mñai, leh anăn klei hdĭp kơ pô mâo mngăt ênguôt,
pô čang hmăng kơ klei djiê, ƀiădah klei anăn amâo truh ôh, leh anăn duah klei anăn lu hĭn kơ pô klei lăn duah ngăn yuôm mdăp leh;
pô hơ̆k snăk leh anăn mơak tơdah diñu truh kơ msat?
Si ngă arăng brei leh klei mngač kơ sa čô arăng bi hgăm leh êlan ñu, pô Aê Diê krư̆ leh?
Kyuadah klei kâo krao truh msĕ si kpŭng kâo ƀơ̆ng, leh anăn klei kâo ur kčaĭ leh msĕ si êa.
Kyuadah klei kâo huĭ hriê kơ kâo, leh anăn klei kâo hyưt truh kơ kâo.
Kâo amâo dôk mdei ôh, kăn dôk ñăt rei; kâo amâo mâo klei êđăp ênang ôh; ƀiădah klei rŭng răng truh kơ kâo.”
“Ƀiădah ară anei diñu djă djik djak kơ kâo, phung êkei hlăk ai hĭn kơ kâo, kơ phung ama diñu kâo amâo yap năng ôh mă bruă mbĭt hŏng asâo kiă êmô biăp kâo.
Ya boh tŭ dưn kâo dưi mâo mơ̆ng klei ktang kngan diñu, phung mnuih luč leh klei mơai?
Êwang êwĭt kyua kƀah leh anăn ư̆ êpa, diñu kiêl ƀơ̆ng lăn thu anôk jing leh ksơr mơ̆ng sui;
Diñu pĕ čiăng ƀơ̆ng mnga leh anăn hla kyâo, diñu mă agha kyâo êruê čiăng mjing mnơ̆ng diñu ƀơ̆ng.
Arăng suôt diñu mơ̆ng phung ƀuôn sang; arăng ur kơ diñu msĕ si kơ pô knĕ.
Diñu dôk hlăm tlung anôk bi huĭ, hlăm ƀăng lăn leh anăn hlăm ƀăng boh tâo.
Diñu krao ti krah ƀur kyâo, leh anăn bi ksĭng mbĭt ti gŭ pum êruê.
Sa phung hơăi mang leh anăn arăng bi êmut, arăng suôt leh diñu mơ̆ng čar.
Leh anăn ară anei kâo jing mnơ̆ng diñu duê mmuñ hŏng klei djă djik djak.
Diñu bi êmut kheh kơ kâo, leh anăn weh đuĕ kbưi mơ̆ng kâo; tơdah ƀuh kâo diñu čiăng kčuh êa bah mtam.
Kyuadah Aê Diê amâo lŏ mgang kâo ôh leh anăn mdlưh hĕ kâo, diñu amâo lŏ mâo klei kơ̆ng ôh, ƀiădah ngă kơ kâo tui si diñu čiăng.
Tĭng hnuă kâo phung hơăi mang kgŭ čiăng ngă, diñu suôt kâo, diñu duah êlan bi rai kâo.
Diñu bi rai êlan kâo, diñu lŏ thiăm kơ klei knap mñai kâo; amâo mâo pô kơ̆ng diñu ôh.
Diñu mŭt ti ƀăng hluh prŏng; ti êlan mtih klưh čiăng ngă kơ kâo.
Lu klei bi huĭ ngă kơ kâo; klei hing ang kâo luč msĕ si angĭn kpuh mđung, klei mdrŏng kâo đuĕ msĕ si knam.
Mngăt kâo rŭng răng hlăm lam kâo; hruê knap mñai truh leh kơ kâo.
Êjai mlam mâo klei ruă truh kơ klang kâo, leh anăn klei ruă kiêl ƀơ̆ng kâo amâo mdei ôh.
Hŏng klei ktang, Aê Diê djă hyuă kâo ti kkuê tơl čhiăm ao kâo kčŭng jih,
Aê Diê dlăm kâo leh hlăm lŭ, leh anăn kâo jing leh msĕ si ƀruih lăn leh anăn hbâo.
Kâo ur kơ ih, ơ Aê Diê, leh anăn ih amâo lŏ wĭt lač kơ kâo ôh, kâo dôk dơ̆ng, ƀiădah ih amâo uêñ kơ kâo ôh.
Ară anei ih bi knap kâo ktang snăk; hŏng jih klei ktang kngan ih, ih dôk ngă kơ kâo.
Ih pŭ kâo hŏng angĭn, ih brei kâo đung mbĭt hŏng ñu, ih kpuh mđung kâo hlăm angĭn êbŭ.
Sĭt nik, kâo thâo ih srăng atăt kâo kơ klei djiê, kơ anôk ih čuăn pioh leh kơ jih jang phung hdĭp.
Sĭt nik amâo mâo sa čô čiăng ngă jhat kơ sa čô mnuih, knap mñai akâo klei đru.
Amâo djŏ hĕ kâo hia kơ pô tŭ klei dleh? Amâo djŏ hĕ kâo ênguôt kơ phung ƀun ƀin?
Ƀiădah tơdah kâo dôk guôn klei jăk, klei jhat truh; leh anăn tơdah kâo dôk čang kơ klei mngač, klei mmăt hriê.
Prôč tiê kâo dôk rŭng răng, amâo mâo mdei ôh; klei knap mñai truh nanao kơ kâo.
Klĭt kâo jing jŭ leh, kyua klei knap mñai amâo djŏ mơ̆ng mđiă ôh; kâo dôk dơ̆ng hlăm klei bi kƀĭn, leh anăn kwưh klei đru.
Kâo jing ayŏng adei hŏng asâo dliê, leh anăn mah jiăng hŏng čĭm ôtrus.
Klĭt kâo bi mbliư̆ jing jŭ leh anăn kpŏk đuĕ, leh anăn klang kâo hang hlơr.
Kâo pĕ brô̆ hŏng klei kơŭ kyăm, leh anăn ayŭ đĭng kliă hŏng asăp čŏk hia.”
“Kâo ngă klei bi mguôp leh hŏng ală kâo; snăn kâo amâo dưi dlăng hŏng klei ƀô kơ sa čô mniê êra?
Ya srăng jing kdrêč Aê Diê mơ̆ng dlông bi mbha kơ kâo, leh anăn ngăn dưn kâo mơ̆ng Pô Mâo Jih Klei Myang ti dlông?
Amâo djŏ hĕ pô ƀai srăng mâo klei knap mñai, leh anăn phung mă bruă klei wê srăng rai tuč?
Amâo djŏ hĕ Aê Diê ƀuh êlan kâo, leh anăn yap jih knhuang kâo?
Tơdah kâo êbat leh hŏng klei luar, leh anăn jơ̆ng kâo ruăt kơ klei mplư;
brei Aê Diê mkă kâo hlăm sa knăng djŏ, leh anăn brei ñu thâo klei ênuah ênô kâo!
Tơdah jơ̆ng kâo klah đuĕ mơ̆ng êlan kpă, leh anăn ai tiê tluh kơ mnơ̆ng ală kâo ƀuh, leh anăn tơdah mâo mnơ̆ng čhŏ đuôm ti kngan kâo;
snăn brei kâo rah mjeh leh anăn pô mkăn ƀơ̆ng boh; leh anăn brei arăng buč hĕ mnơ̆ng kâo pla leh.
Tơdah ai tiê kâo tluh kơ sa čô mniê mkăn, tơdah kâo kăp lua dlăng kơ mô̆ pô riêng gah kâo ti ƀăng bhă sang ñu,
snăn brei mô̆ kâo tăp mdiê kơ pô mkăn, leh anăn brei phung mkăn đih hŏng ñu.
Kyuadah klei anăn jing klei soh prŏng jhat snăk; klei anăn jing klei wê năng kơ phung khua phat kđi bi kmhal;
klei anăn jing pui ƀơ̆ng truh kơ ƀăng êlam, leh anăn srăng ƀơ̆ng truh ti agha jih jang mnơ̆ng kâo mâo.
Tơdah kâo hngah leh klei djŏ kơ dĭng buăl êkei amâodah dĭng buăl mniê kâo, tơdah digơ̆ kčŭt kơ kâo;
snăn ya kâo srăng ngă tơdah Aê Diê kgŭ? Tơdah ñu ksiêm êmuh, ya klei kâo srăng lŏ wĭt lač kơ ñu?
Amâo djŏ hĕ Aê Diê yơh mjing kâo wăt digơ̆ mơh? Amâo djŏ hĕ knŏng ñu yơh mmai mmuôn hmei hlăm tian amĭ?
Tơdah kâo hngah amâo brei ôh mnơ̆ng phung ƀun ƀin čiăng, amâodah brei ală mniê djiê ung dliu hŏng klei hia,
amâodah ƀơ̆ng hjăn mnơ̆ng kâo mâo, leh anăn amâo brei ôh phung anak êrĭt ama ƀơ̆ng đa,
(kyuadah mơ̆ng kâo hlăk ai kâo rông ñu msĕ si sa čô ama rông anak, leh anăn mơ̆ng tian amĭ kâo, kâo atăt gai phung mniê djiê ung);
tơdah kâo ƀuh leh sa čô rai tuč kyua kƀah čhiăm ao, amâodah sa čô mnuih ƀun ƀin amâo mâo mnơ̆ng hơô;
tơdah ai tiê ñu amâo mâo hơêč hmưi klei jăk kơ kâo ôh, leh anăn tơdah ñu amâo tuôm mâo klei mđao hŏng ao mlâo biăp kâo;
tơdah kâo yơr kngan kâo čiăng ngă kơ phung anak êrĭt ama, kyuadah kâo thâo phung khua phat kđi dôk tĭng kơ kâo;
snăn brei mra kâo tloh lĕ mơ̆ng asei mlei, leh anăn brei păl kâo tloh mơ̆ng anôk ñu bi kkuh mđuôm.
Kyuadah kâo huĭ kơ klei knap mñai kbiă hriê mơ̆ng Aê Diê, leh anăn kyua klei kdrăm ñu kâo amâo dưi ngă klei anăn ôh.
Tơdah kâo knang leh kơ mah, amâodah băng kơ mah doh;
tơdah kâo mơak kyua klei mdrŏng kâo prŏng, amâodah kyua kngan kâo mkăm pioh leh lu mnơ̆ng;
tơdah kâo dlăng leh kơ yang hruê êjai gơ̆ mtrang, amâodah kơ mlan dar hŏng klei siam,
leh anăn ai tiê kâo mâo klei mplư hŏng klei hgăm, leh anăn yơr kngan kâo čiăng kkuh mpŭ kơ dŏ anăn;
klei anăn msĕ mơh jing klei wê năng kơ phung khua phat kđi bi kmhal, kyuadah kâo jing soh leh hŏng Aê Diê ti dlông.
Tơdah kâo mơak kyua pô bi êmut kơ kâo mâo klei knap mñai, amâodah hơ̆k tơdah klei jhat truh kơ ñu,
kâo amâo tuôm brei ôh ƀăng êgei kâo ngă soh, kyua akâo klei tăm pah kơ klei hdĭp ñu;
tơdah phung mnuih hlăm sang čhiăm kâo amâo tuôm lač ôh, ‘Hlei pô amâo tuôm trei hŏng mnơ̆ng ƀơ̆ng huă Y-Yôp?’
pô jưh bhiâo amâo tuôm đăm ti êlan dơ̆ng ôh; kâo pŏk leh ƀăng bhă kâo nanao čiăng jum pô jing tue hiu kbưi;
tơdah kâo mdăp leh klei kâo gao klei bhiăn msĕ si mnuih khăng ngă, êjai bi hgăm klei wê kâo hlăm ai tiê kâo,
kyuadah kâo mâo klei huĭ prŏng kơ phung lu, leh anăn klei bi êmut mơ̆ng phung găp djuê bi huĭ kâo, snăn kâo dôk kriêp, leh anăn amâo kbiă ti tač ôh —
Ơ, čiăng kơ kâo mâo sa čô pô kăp hmư̆ kâo! Tinei kâo čih leh anăn kâo! Brei Pô Mâo Jih Klei Myang lŏ wĭt lač kơ kâo! Ơ, čiăng kơ kâo mâo hră kčŭt mơ̆ng pô roh kâo čih leh!
Sĭt nik kâo srăng klam klei anăn ti mra kâo; kâo srăng đua gơ̆ msĕ si đuôn mtao;
Kâo srăng hưn kơ ñu jih jang klei kâo ngă; msĕ si sa čô khua kâo srăng nao ti anăp ñu.
Tơdah lăn kâo ur leh bi kdơ̆ng hŏng kâo, leh anăn klông wăng kai ñu hia mđrăm mbĭt;
tơdah kâo ƀơ̆ng leh boh ñu amâo mâo tla ênoh ôh, leh anăn brei klei djiê truh kơ pô gơ̆;
brei êruê čăt hrô kơ mdiê, leh anăn rơ̆k jhat hrô kơ mdiê ôrgơ.” Klei Y-Yôp blŭ ruê̆ leh.
Snăn tlâo čô êkei anăn mdei klei lŏ wĭt lač kơ Y-Yôp, kyuadah Y-Yôp yap ñu pô kpă ênô leh.
Kyua anăn Y-Êlihu, anak êkei Y-Barakel mnuih mơ̆ng čar Bus mơ̆ng găp djuê Ram đĭ ai ăl. Ñu ăl kơ Y-Yôp kyuadah gơ̆ yap gơ̆ pô kpă ênô hĭn kơ Aê Diê.
Ñu ăl msĕ mơh kơ tlâo čô mah jiăng Y-Yôp, kyuadah diñu amâo mâo klei lŏ wĭt lač ôh, wăt tơdah diñu hưn kơ Y-Yôp soh leh.
Y-Êlihu dôk guôn leh čiăng blŭ kơ Y-Yôp, kyuadah digơ̆ mduôn hĭn kơ ñu.
Leh anăn tơdah Y-Êlihu ƀuh tlâo čô êkei anăn amâo dưi mâo klei lŏ wĭt lač ôh, ñu đĭ ai ăl.
Leh anăn Y-Êlihu anak êkei Y-Barakel mơ̆ng čar Bus lŏ wĭt lač: “Kâo jing hlăk ai, leh anăn diih mduôn leh; kyua anăn kâo mâo klei guam leh anăn huĭ hưn klei kâo mĭn kơ diih.
Kâo lač, ‘Brei pô dôk hdĭp sui hruê blŭ, leh anăn pô dôk hdĭp sui thŭn mtô klei knhâo.’
Ƀiădah jing mngăt hlăm sa čô mnuih yơh, êwa mơ̆ng Pô Mâo Jih Klei Myang brei ñu dưi thâo săng.
Amâo djŏ ôh pô mduôn jing pô knhâo, kăn djŏ rei sa čô khua leh dưi thâo săng klei djŏ.
Snăn kâo lač, ‘Dôk hmư̆ kâo bĕ; brei kâo msĕ mơh hưn klei kâo mĭn.’
Nĕ anei, kâo dôk guôn klei diih blŭ, kâo kăp hmư̆ kơ klei diih lač hŏng klei knhâo, êjai diih duah ya klei lŏ wĭt lač.
Kâo mđing knga kơ diih, leh anăn nĕ anei, amâo mâo sa čô hlăm phung diih brei Y-Yôp tŭ ñu pô jing soh, amâodah dưi lŏ wĭt lač djŏ kơ klei ñu blŭ.
Răng bĕ huĭdah diih lač, ‘Hmei ƀuh leh klei knhâo; Aê Diê dưi mâo klei găl hŏng ñu, amâo djŏ mnuih ôh.’
Y-Yôp amâo tuôm blŭ bi kdơ̆ng hŏng kâo ôh, leh anăn kâo amâo srăng lŏ wĭt lač kơ ñu msĕ si klei diih blŭ ôh.
Diñu êdu ai, diñu amâo lŏ wĭt lač ôh; diñu amâo lŏ mâo klei čiăng lač ôh.
Leh anăn kâo srăng dôk guôn mơ̆, kyuadah diñu amâo blŭ ôh, kyuadah diñu dôk tinăn leh anăn amâo lŏ wĭt lač ôh?
Kâo msĕ mơh srăng lŏ wĭt lač; kâo msĕ mơh srăng bi êdah klei kâo mĭn.
Kyuadah kâo mâo lu klei kâo čiăng blŭ, mngăt kâo mtrŭt kâo.
Nĕ anei, ai tiê kâo jing msĕ si kpiê amâo mâo ƀăng kbiă ôh; msĕ si giêt klĭt mrâo, păt čiăng kblač.
Kâo mâo klei mtrŭt čiăng blŭ, snăn kâo dưi mâo klei hdjul; kâo srăng ha blŭ leh anăn lŏ wĭt lač.
Kâo amâo srăng dôk tĭng kơ sa čô ôh, kăn blŭ klei myâo mă rei.
Kyuadah kâo amâo thâo ôh blŭ klei myâo mă, tơdah snăn Pô Hrih kâo brei kâo rai tuč djăl.”
“Ară anei hin, hmư̆ bĕ klei kâo blŭ, Ơ Y-Yôp; leh anăn mđing knga kơ jih klei kâo lač.
Nĕ anei, kâo ha ƀăng êgei; êlah hlăm ƀăng êgei kâo dơ̆ng blŭ.
Klei kâo blŭ hưn kơ ai tiê kâo kpă ênô, leh anăn ya klei ƀăng kƀông kâo thâo, kâo blŭ hŏng klei sĭt.
Mngăt Myang Aê Diê hrih kâo leh, leh anăn êwa mơ̆ng Pô Mâo Jih Klei Myang brei klei hdĭp kơ kâo.
Lŏ wĭt lač bĕ tơdah ih dưi; blŭ bĕ bi djŏ pruê̆ ti anăp kâo, kăp mgang bĕ ih pô.
Nĕ anei, ti anăp Aê Diê kâo jing msĕ si ih; kâo msĕ mơh Aê Diê mjing hŏng klŏ lŭ.
Nĕ anei, đăm ih krưp huĭ kơ kâo ôh; kơhưm kâo amâo srăng bi ktrŏ ih ôh.
Sĭt nik ih blŭ leh brei kâo hmư̆, leh anăn kâo hmư̆ leh asăp ih blŭ.
Ih lač, ‘Kâo jing doh, amâo mâo klei soh ôh; Kâo jing êngeh, amâo mâo klei wê ôh hlăm kâo.
Ƀiădah, Aê Diê duah klei hŏng kâo, ñu yap kâo msĕ si roh ñu.
Ñu bi hnuh jơ̆ng kâo, leh anăn kăp dlăng jih êlan kâo nao.’
Nĕ hlăm klei anăn, ih amâo jing djŏ ôh. Kâo srăng lŏ wĭt lač kơ ih. Aê Diê jing pô prŏng hĭn kơ mnuih.
Si ngă ih bi tăng hŏng ñu, leh anăn lač, ‘Ñu amâo srăng lŏ wĭt lač ôh sa mta kơ klei kâo blŭ’?
Kyuadah Aê Diê blŭ lu bliư̆ lu êlan, wăt tơdah mnuih amâo thâo săng ôh klei anăn dưn.
Hlăm klei êpei, hlăm klei bi ƀuh êjai mlam, êjai mnuih pĭt snăk, êjai diñu dôk đih pĭt ti jhưng diñu,
hlăk anăn ñu pŏk knga phung mnuih, leh anăn bi huĭ digơ̆ hŏng klei ñu brei răng,
čiăng kơ ñu dưi bi weh đuĕ mnuih mơ̆ng klei digơ̆ čiăng ngă, leh anăn bi luč hĕ klei mgao mơ̆ng mnuih;
ñu mgang mngăt digơ̆ kơ Ƀăng Êlam, klei hdĭp digơ̆ kơ klei rai tuč kyua đao gưm.
Msĕ mơh Aê Diê mkra mnuih hŏng klei ruă duam, leh anăn hŏng klei ruă klang nanao;
snăn digơ̆ bi êmut kơ mnơ̆ng ƀơ̆ng huă, leh anăn amâo čiăng ƀơ̆ng ôh mnơ̆ng jăk.
Asei mlei digơ̆ êwang tơl arăng amâo lŏ ƀuh kđeh digơ̆ ôh, leh anăn knŏng klang kleh bi êdah.
Mngăt digơ̆ giăm truh kơ Ƀăng Êlam, leh anăn klei hdĭp digơ̆ giăm kơ phung bi truh klei djiê.
Tơdah mâo sa čô dĭng buăl jăk dôk mbĭt hŏng gơ̆, sa čô pô ti krah, sa čô hlăm sa êbâo, čiăng hưn kơ mnuih ya jing djŏ kơ gơ̆;
leh anăn ñu pap kơ gơ̆ leh anăn lač, ‘Bi mtlaih bĕ gơ̆, đăm brei gơ̆ trŭn nao kơ Ƀăng Êlam ôh, kâo mâo leh mnơ̆ng bi tui;
brei asei mlei gơ̆ lŏ jing mda; brei gơ̆ lŏ wĭt jing msĕ si ênuk gơ̆ hlăk ai.’
Hlăk anăn mnuih wah lač kơ Aê Diê, leh anăn Aê Diê tŭ gơ̆, gơ̆ mŭt ti anăp Aê Diê hŏng klei hơ̆k. Aê Diê brei gơ̆ yăl dliê kơ mnuih klei gơ̆ mâo leh klei bi mtlaih,
leh anăn pô anăn mmuñ ti anăp arăng leh anăn lač, ‘Kâo ngă soh leh, leh anăn bi msoh kơ klei kpă, leh anăn arăng amâo bi wĭt kơ kâo tui si klei năng ôh.
Aê Diê bi tui leh mngăt kâo amâo brei trŭn nao kơ Ƀăng Êlam ôh, leh anăn klei hdĭp kâo srăng ƀuh klei mngač’.
Nĕ anei, Aê Diê ngă jih klei anăn, lu bliư̆ hŏng sa čô mnuih,
čiăng ktŭng mă mngăt ñu mơ̆ng Ƀăng Êlam, čiăng kơ ñu dưi ƀuh klei mngač kơ klei hdĭp.
Mđing knga, Ơ Y-Yôp, dôk hmư̆ bĕ kâo; dôk ñăt leh anăn kâo srăng blŭ.
Tơdah ih mâo klei čiăng lač, lŏ wĭt lač bĕ kơ kâo; blŭ bĕ, kyuadah kâo čiăng bi êdah ih kpă.
Tơdah amâo djŏ snăn ôh, dôk hmư̆ bĕ kâo; dôk ñăt bĕ, leh anăn kâo srăng mtô kơ ih klei knhâo.”
Y-Êlihu lač:
“Hmư̆ bĕ klei kâo blŭ, diih phung mnuih knhâo, leh anăn mđing knga bĕ kơ kâo, diih phung thâo săng;
kyuadah hŏng knga arăng ksiêm klei blŭ, msĕ si êlah djiêl mnơ̆ng ƀơ̆ng huă.
Brei drei ruah ya jing djŏ; brei drei ksiêm hdơ̆ng drei ya jing jăk.
Kyuadah Y-Yôp lač leh, ‘Kâo jing êngeh, leh anăn Aê Diê mă mđuĕ leh klei kâo jing djŏ;
wăt kâo mâo klei djŏ dưn, arăng yap kâo leh jing sa čô luar; anôk êka kâo amâo thâo hlao ôh, wăt tơdah kâo amâo tuôm soh ôh.’
Hlei mnuih jing msĕ si Y-Yôp, pô mnăm klei mưč msĕ si arăng mnăm êa,
pô bi mguôp mbĭt hŏng phung ngă klei jhat leh anăn êbat mbĭt hŏng phung ƀai?
Kyuadah ñu lač leh, ‘Amâo mâo klei tŭ dưn ôh kơ sa čô mnuih tơdah ñu mâo klei mơak hlăm Aê Diê.’
Snăn hmư̆ bĕ kâo, diih phung mnuih thâo săng, Aê Diê amâo dưi ngă klei ƀai ôh hơăi, leh anăn Pô Mâo Jih Klei Myang amâo dưi ngă soh ôh.
Kyuadah tui si bruă sa čô mnuih, Aê Diê srăng mưn ñu, leh anăn tui si klei ñu ngă, Aê Diê srăng bi truh kơ ñu.
Sĭt nik Aê Diê amâo srăng ngă klei ƀai ôh, leh anăn Pô Mâo Jih Klei Myang+ amâo srăng bi msoh klei kpă ôh.
Hlei brei Aê Diê jing khua kơ lăn ala, leh anăn hlei jao kơ ñu jih lăn ala?
Tơdah ñu mă wĭt mngăt ñu kơ ñu pô, leh anăn bi kƀĭn kơ ñu pô êwa ñu,
hlăk anăn jih jang kđeh srăng rai tuč mđrăm mbĭt, leh anăn mnuih srăng lŏ wĭt kơ bruih lăn.
Tơdah diih mâo klei thâo săng, hmư̆ bĕ klei anei; mđing knga kơ klei kâo blŭ.
Srăng mâo mơ̆ sa čô bi êmut kơ klei kpă jing khua kiă kriê? Ih jhŏng ƀuah mơ̆ Pô jing kpă leh anăn Pô mâo klei dưi,
pô lač kơ sa čô mtao, ‘Pô hơăi mang,’ leh anăn kơ phung khua, ‘Pô ƀai’;
Pô amâo dôk tĭng kơ phung khua ôh, kăn uêñ kơ phung mdrŏng lu hĭn kơ phung ƀun ƀin rei, kyuadah jih jang digơ̆ jing bruă kngan Ñu ngă?
Bhiâo riâo rit digơ̆ djiê; ti krah mlam phung ƀuôn sang ktư̆ yơ̆ng leh anăn êgao tuč, leh anăn phung ktang luč amâo djŏ ôh kyua kngan mnuih ngă.
Kyuadah ală Aê Diê kăp dlăng kơ êlan phung mnuih, leh anăn ñu ƀuh jih knhuang digơ̆.
Amâo mâo ôh anôk êyui amâodah mmăt kpal, tinăn phung ngă soh dưi đuĕ dăp.
Kyuadah amâo yuôm ñu lŏ ksiêm phung mnuih, tơl digơ̆ nao kơ klei phat kđi ti anăp Aê Diê.
Ñu bi mčah phung ktang amâo mâo ksiêm klei digơ̆ êlâo ôh, leh anăn dưm pô mkăn hrô anôk digơ̆.
Msĕ snăn, kyuadah ñu thâo kral bruă digơ̆, ñu mdlưh digơ̆ êjai mlam, leh anăn digơ̆ mčah rai.
Ñu čăm digơ̆ kyua klei wê digơ̆ ngă, brei grăp čô ƀuh digơ̆.
Kyuadah digơ̆ weh amâo lŏ tui hlue Ñu ôh, leh anăn amâo uêñ ôh kơ êlan Ñu.
Snăn digơ̆ brei klei phung ƀun ƀin krao truh kơ Ñu, leh anăn Ñu hmư̆ asăp phung knap mñai ur.
Tơdah Ñu dôk kriêp, hlei pô dưi phat kđi Ñu? Tơdah ñu mdăp ƀô̆ Ñu, hlei pô dưi ƀuh Ñu, thâodah sa găp djuê amâodah sa čô mnuih?
Čiăng kơ Ñu đăm brei sa čô mnuih amâo đăo jing mtao ôh; čiăng kơ pô anăn amâo srăng bi lĕ phung ƀuôn sang hlăm kđông ôh.
Kyuadah tuôm mâo mơ̆ sa čô lač leh kơ Aê Diê, ‘Kâo tŭ leh klei mkra; kâo amâo srăng lŏ ngă soh ôh;
mtô bĕ kơ kâo ya klei kâo amâo thâo săng ôh; tơdah kâo tuôm ngă leh klei wê, kâo amâo srăng lŏ ngă klei anăn ôh.’
Snăn Aê Diê srăng brei klei mưn tui si ih čiăng mơ̆, kyuadah ih hngah klei mkra anăn? Kyuadah ih yơh srăng ruah, amâo djŏ kâo ôh; snăn hưn bĕ ya klei ih thâo.
Phung mnuih mâo klei thâo săng srăng lač kơ kâo, leh anăn mnuih knhâo dôk hmư̆ kâo srăng lač:
‘Y-Yôp blŭ amâo mâo hŏng klei thâo săng ôh, leh anăn klei ñu blŭ amâo mâo klei ksiêm mĭn ôh.’
Čiăng kơ Y-Yôp tŭ klei lông dlăng tơl knhal tuč, kyuadah ñu lŏ wĭt lač msĕ si phung mnuih ƀai.
Kyuadah ñu lŏ thiăm klei bi kdơ̆ng mbĭt hŏng klei soh ñu; ñu pah kngan ñu ti anăp hmei, leh anăn lŏ bi lar klei ñu blŭ bi kdơ̆ng hŏng Aê Diê.”
Leh anăn Y-Êlihu lač:
“Ih mĭn klei anei jing djŏ mơ̆? Ih lač mơ̆, ‘Kâo mâo klei găl ti anăp Aê Diê,’
klei ih êmuh, ‘Ya boh tŭ dưn kâo mâo, leh anăn ya kâo mâo klei jăk hĭn tơdah kâo amâo ngă soh ôh?’
Kâo srăng lŏ wĭt lač kơ ih, leh anăn kơ phung mah jiăng mbĭt hŏng ih.
Dlăng kơ phung adiê leh anăn ƀuh; leh anăn ksiêm kơ knam dôk ti dlông hĭn kơ ih.
Tơdah ih ngă soh leh, ya klei jhat ih ngă kơ ñu? Leh anăn tơdah ih lŏ bi lar klei soh ih, ya klei ih ngă kơ ñu?
Tơdah ih jing kpă, ya mnơ̆ng ih brei kơ ñu; amâodah ya mnơ̆ng ñu mă tŭ mơ̆ng kngan ih?
Klei ƀai knŏng bi jhat kơ mnuih msĕ si ih, leh anăn klei kpă ênô ih jing yuôm kơ phung anak mnuih.
Kyuadah mâo lu klei ktư̆ juă phung ƀuôn sang ur krao; diñu kwưh klei đru kyua păl phung ktang ngă kơ diñu.
Ƀiădah amâo mâo sa čô ôh lač, ‘Ti Aê Diê Pô Hrih kâo, pô mtrŭt arăng mmuñ êjai mlam,
pô bi hriăm drei kdlưn hĭn kơ hlô dliê ti lăn ala, leh anăn mjing drei knhâo hĭn kơ čĭm hlăm êwa?’
Diñu ur, ƀiădah Aê Diê amâo lŏ wĭt lač ôh, kyua klei mgao phung mnuih ƀai.
Sĭt nik Aê Diê amâo hmư̆ ôh pô kwưh akâo hŏng ai tiê amâo mâo sĭt suôr, kăn Pô Mâo Jih Klei Myang uêñ kơ klei anăn rei.
Ƀai hĭn tơdah ih lač ih amâo ƀuh ñu ôh, klei ih bi êdah kơ ñu leh, leh anăn ih dôk guôn kơ ñu!
Leh anăn ară anei, kyuadah ñu amâo bi kmhal ôh hŏng klei ngêñ, leh anăn ñu amâo đei uêñ ôh kơ klei soh arăng ngă leh,
snăn Y-Yôp ha ƀăng êgei ñu blŭ hơăi mang, ñu bi lar boh blŭ amâo mâo hŏng klei thâo săng ôh.”
Y-Êlihu ăt blŭ leh anăn lač:
“Gĭr hŏng kâo đa, leh anăn kâo srăng bi êdah kơ ih, kyuadah kâo ăt mâo klei čiăng blŭ tĭng kơ Aê Diê.
Kâo mă klei thâo săng mơ̆ng anôk kbưi, čiăng yap Pô Hrih kâo jing kpă.
Kyuadah sĭt nik klei kâo blŭ amâo jing luar ôh, mâo sa čô pô thâo săng klă dôk ti anăp ih.
Nĕ anei, Aê Diê jing myang, amâo bi êmut kơ arăng ôh; ñu jing myang leh anăn klei ñu čuăn jing kjăp.
Ñu amâo pioh ôh pô ƀai ăt dôk hdĭp, ƀiădah phat kđi kpă kơ pô mâo klei knap mñai.
Ală Ñu amâo hngah ôh dlăng kơ phung kpă, ñu dưm digơ̆ nanao mbĭt hŏng phung mtao ti jhưng mtao, leh anăn digơ̆ mâo klei mpŭ hlŏng lar.
Ƀiădah tơdah arăng kă digơ̆ hŏng klei săng đai, leh anăn tling digơ̆ hŏng bră klei knap mñai,
hlăk anăn ñu hưn kơ digơ̆ bruă digơ̆ ngă leh anăn klei digơ̆ soh, jing klei digơ̆ mgao.
Ñu pŏk knga digơ̆ čiăng thâo săng klei ñu ƀuah mkra, leh anăn mtă brei digơ̆ kmhal kơ klei wê.
Tơdah digơ̆ gưt leh anăn mă bruă kơ Aê Diê, digơ̆ bi ruê̆ hruê digơ̆ dôk hdĭp hŏng klei čăt đĭ, leh anăn hŏng klei hơ̆k mơak.
Ƀiădah tơdah digơ̆ amâo dôk hmư̆ ôh, digơ̆ rai tuč hŏng đao gưm, leh anăn djiê hŏng klei amâo thâo săng ôh.
Ai tiê phung amâo mâo đăo khăp kơ klei ngêñ; digơ̆ amâo ur ôh čiăng mâo klei đru tơdah Aê Diê kă digơ̆.
Digơ̆ djiê êjai hlăk ai, leh anăn klei hdĭp digơ̆ tuč ruê̆ mbĭt hŏng phung kkuh mpŭ hŏng klei ngă knhông.
Ñu bi mtlaih phung knap mñai hŏng klei knap truh kơ digơ̆, leh anăn pŏk knga digơ̆ hŏng klei jŭ jhat truh.
Msĕ mơh ñu hrip ih brei kbiă mơ̆ng klei rŭng răng brei mŭt hlăm anôk êhai amâo mâo klei kpĭ ôh, leh anăn mnơ̆ng arăng mdơ̆ng ti jhưng huă ih jing jăk ƀơ̆ng.
Ƀiădah lĕ ih tŭ klei bi kmhal năng djŏ kơ phung ƀai; klei arăng phat kđi leh anăn klei bi wĭt klei djŏ ngă kơ ih.
Răng bĕ huĭdah klei ngêñ mplư ih brei ih mưč; leh anăn đăm brei ngăn sun lu bi weh êlan ih.
Klei ih mdrŏng srăng mgang ih kơ klei rŭng răng mơ̆, amâodah jih klei ktang ih srăng mgang ih mơ̆?
Đăm čang hmăng ôh kơ mlam truh, hlăk anăn arăng bi rai phung ƀuôn sang mơ̆ng anôk diñu dôk.
Răng bĕ, đăm wir ngă klei wê ôh, kyuadah ih khăp leh klei anăn lu hĭn kơ klei knap.
Nĕ anei, Aê Diê mâo klei mpŭ kyua klei myang ñu, hlei jing pô mtô msĕ si ñu?
Hlei pô kčĕ brei leh êlan kơ ñu, amâodah hlei pô dưi lač, ‘Ih ngă soh leh?’
Hdơr bi mni bĕ kơ bruă ñu, kơ bruă anăn phung mnuih mmuñ bi mni leh.
Jih jang mnuih dlăng leh kơ klei anăn, phung mnuih dlăng kơ klei anăn mơ̆ng kbưi.
Nĕ anei, Aê Diê jing prŏng hĭn, êgao kơ drei dưi thâo săng; dŭm thŭn ñu dôk hdĭp arăng amâo dưi yap ôh.
Kyuadah ñu mđĭ aruăt êa kơ dlông, ñu bi rôč êa nguôm ñu jing hjan,
adiê hjan, leh anăn tlua mnuih lu snăk.
Dưi mơ̆ sa čô thâo săng klei Aê Diê lang knam, klei ñu brei grăm đah mơ̆ng anôk ñu dôk?
Nĕ anei, ñu bi ƀlĕ kmlă jŭm dar ñu, leh anăn trŭn truh ti tur êa ksĭ.
Hŏng klei anăn ñu kiă kriê phung ƀuôn sang; ñu brei mnơ̆ng ƀơ̆ng huă êbeh dlai.
Ñu djă kmlă hlăm kngan ñu, leh anăn hwiê gơ̆ ti anôk ñu bi kčah.
Ñu hưn kơ ñu pô hŏng ênai grăm dah, wăt hlô mnơ̆ng thâo mơh klei ñu amra truh.”
“Hmư̆ klei anei ai tiê kâo yơ̆ng, leh anăn kpư̆ čiăng kbiă mơ̆ng anôk gơ̆.
Dôk hmư̆ bĕ asăp ñu msĕ si ênai grăm dah leh anăn ênai grêñ kbiă mơ̆ng ƀăng êgei ñu. Ñu phưi kmlă Ñu găn jih adiê,
Ti gŭ jih adiê ñu brei klei anăn truh, tơl truh jih kiêng lăn ala.
Êdei tinăn, asăp ñu gruh; asăp ñu đah msĕ si grăm hŏng klei kdrăm, leh anăn ñu amâo kơ̆ng ôh kmlă êjai arăng hmư̆ asăp ñu.
Asăp Aê Diê đah hŏng klei yuôm bhăn; ñu ngă bruă prŏng drei amâo dưi thâo săng ôh.
Kyuadah kơ klŏ êa pliêr ñu lač, ‘Lĕ bĕ ti lăn ala’; leh anăn kơ êa hjan ñu lač, ‘Hjan bĕ bi ktang’.
Ñu kđăl hĕ jih jang mnuih brei dôk hlăm sang, čiăng kơ jih jang mnuih thâo bruă ñu.
Hlô mnơ̆ng mŭt hlăm hruh diñu, leh anăn ăt dôk hlăm ƀăng diñu.
Angĭn êbŭ kbiă mơ̆ng Dhŭng, angĭn mơ̆ng Dưr bi truh klei êăt.
Hŏng êwa Aê Diê bi êkŏ jih êa hnoh, leh anăn êa prŏng jing khăng msĕ si boh tâo êăt.
Ñu bi bŏ knam kpal hŏng êa, knam bi bra đuĕ kmlă ñu.
Knam dar wĭt nao hriê tui si ñu gai, čiăng bi truh jih klei ñu mtă kơ digơ̆, ti rŏng lăn ala anôk arăng dưi dôk.
Ñu brei klei anăn truh thâodah jing klei mkra, amâodah kyua čiăng brei lăn jing, amâodah čiăng bi êdah klei ñu khăp.
Hmư̆ bĕ klei anei, Ơ Y-Yôp, mjưh bĕ leh anăn ksiêm mĭn kơ bruă yuôm bhăn Aê Diê ngă.
Ih thâo mơ̆ si Aê Diê kiă kriê knam, leh anăn brei kmlă mơ̆ng knam ñu mtrang?
Ih thâo mơ̆ si knam đung kjăp ti dlông, anăn jing bruă yuôm bhăn mơ̆ng pô mâo klei thâo săng klă,
Ih, pô mâo čhiăm ao hlơr, êjai lăn ala dôk ngơ ngĭn kyua angĭn mơ̆ng dhŭng
Dưi mơ̆ ih lang adiê msĕ si ñu, khăng msĕ si ală kĭng arăng tuh?
Mtô bĕ kơ hmei ya hmei srăng lač kơ ñu; hmei amâo dưi bi êdah klei hmei ôh kyua klei mmăt hmei.
Arăng srăng hưn kơ ñu mơ̆ kơ kâo srăng blŭ? Mâo mơ̆ mnuih čiăng kơ klei ñu rai tuč?
Ară anei, arăng amâo dưi dlăng ală kơ yang hruê ôh, angĭn thut kpuh mđung hĕ leh knam mơ̆ng adiê.
Mơ̆ng dưr kbiă hriê klei guh msĕ si mah; Aê Diê hơô klei kdrăm kơah bi krưp.
Pô Mâo Jih Klei Myang — drei amâo dưi tơl truh kơ ñu ôh; ñu jing prŏng hŏng klei myang leh anăn klei kpă ênô, leh anăn ñu amâo srăng bi msoh ôh klei djŏ.
Kyua anăn mnuih huĭ mpŭ kơ ñu; ñu amâo uêñ ôh hlei pô jing knhâo tui si gơ̆ pô mĭn.”
Yêhôwa lŏ wĭt lač kơ Y-Yôp mơ̆ng angĭn đrŭng:
“Hlei pô anei bi mmăt klei kčĕ hŏng klei blŭ amâo mâo klei thâo săng ôh?
Hyuă hdrăng kơiêng ih msĕ si sa čô mnuih jhŏng, kâo srăng êmuh kơ ih, leh anăn ih srăng hưn kơ kâo.
Ti anôk ih dôk hlăk kâo dưm atur kơ lăn ala? Hưn bĕ kơ kâo, tơdah ih mâo klei thâo săng.
Hlei bi kčah klei mkă ñu — sĭt nik ih thâo leh! amâodah hlei dăng klei mkă ti dlông ñu?
Ti dlông ya mnơ̆ng arăng dưm atur ñu, amâodah hlei dưm boh tâo kiêng ñu,
tơdah jih jang mtŭ aguah mmuñ mđrăm mbĭt, leh anăn jih jang phung anak êkei Aê Diê driâo hơ̆k?
Amâodah hlei pô kơ̆ng hĕ êa ksĭ, tơdah ñu kbiă lip mơ̆ng tian ñu;
tơdah kâo mjing knam brei guôm ñu, leh anăn klei mmăt kpal jing msĕ si čhiăm păn kơ ñu,
leh anăn bi kčah kdriêl kơ ñu, leh anăn kơ̆ng hĕ ñu,
leh anăn lač, ‘Tăp anei yơh ih srăng truh, leh anăn đăm lŏ nao kbưi hĭn ôh, leh anăn êa poh yă ih srăng kơ̆ng tăp anei yơh’?
Ih tuôm mtă brei aguah truh mơ̆ mơ̆ng hruê ih mphŭn dôk hdĭp, leh anăn brei ang dar gơ̆ thâo anôk gơ̆ dôk,
čiăng kơ ñu djă knhal lăn ala, leh anăn suôt hĕ phung ƀai mơ̆ng anăn?
Klei anăn mlih leh msĕ si lŭ ti gŭ mnơ̆ng kđăm, leh anăn mâo klei mprăp msĕ si čhiăm ao.
Arăng mđuĕ hĕ klei mngač kơ phung ƀai, leh anăn arăng bi joh hĕ păl diñu yơr leh.
Ih tuôm trŭn mơ̆ truh ti akŏ êa ksĭ, amâodah êbat ti anôk êa êlam?
Arăng tuôm bi êdah mơ̆ kơ ih ƀăng jang klei djiê, amâodah ih tuôm ƀuh mơ̆ ƀăng jang klei mmăt kpal?
Ih tuôm thâo săng jih mơ̆ boh prŏng lăn ala? Bi êdah bĕ tơdah ih thâo jih klei anăn.
Ti êlan nao kơ anôk klei mngač, leh anăn ti anôk klei mmăt dôk,
čiăng kơ ih dưi ba klei anăn kơ anôk pioh kơ ñu, leh anăn čiăng ih dưi ksiêm êlan atăt kơ sang ñu?
Ih thâo yơh, kyuadah arăng kkiêng leh kơ ih ênuk anăn, leh anăn hruê ih dôk hdĭp jing lu!
Ih tuôm mŭt leh mơ̆ hlăm hjiê pioh pliêr, amâodah ih tuôm ƀuh leh mơ̆ hjiê pioh klŏ pliêr,
dŏ anăn kâo pioh leh kơ ênuk rŭng răng, kơ hruê mâo klei bi blah?
Ti êlan nao kơ anôk arăng bi mbha klei mngač, amâodah ti anôk arăng bi mbha angĭn mơ̆ng ngŏ ti lăn ala?
Hlei pô pŏk êlan kơ êa hjan kbiă, leh anăn êlan kơ grăm đah,
čiăng brei adiê hjan ti lăn amâo mâo mnuih dôk ôh; ti kdrăn tač kăn mâo mnuih rei;
čiăng bi msah anôk lăn êhŏng leh anăn amâo jing mnơ̆ng ôh, leh anăn čiăng brei lăn bi čăt rơ̆k?
Hjan mâo ama mơ̆, amâodah hlei pô bi rôč êa nguôm?
Hlei bi kbiă klŏ êa êăt, leh anăn hlei bi lĕ êa pliêr mơ̆ng adiê?
Êa jing khăng hĕ msĕ si boh tâo, leh anăn êlah êa êlam jing êkŏ hĕ.
Ih dưi mơ̆ kă klei săng đai ti mtŭ Plêat, amâodah bi tloh bră mơ̆ng mtŭ Ôriôn?
Ih dưi mơ̆ atăt mtŭ Masarôt djŏ yan gơ̆, amâodah dưi mơ̆ atăt gai mtŭ Kgâo mbĭt hŏng êđai gơ̆?
Ih thâo săng mơ̆ klei bhiăn hlăm adiê? Dưi mơ̆ ih bi truh klei bhiăn anăn brei kiă kriê lăn ala?
Dưi mơ̆ ih mđĭ asăp ih mtă kơ knam, tơl êa lip guôm ih?
Dưi mơ̆ ih tiŏ nao kmlă, čiăng kơ diñu nao leh anăn lač kơ ih, ‘Tinei hmei’?
Hlei pô dưm klei knhâo hlăm ai tiê, amâodah brei leh klei thâo săng kơ akŏ dlô?
Hlei dưi yap knam hŏng klei knhâo? Amâodah hlei dưi brei knam hlăm phung adiê bi lĕ êa hjan,
tơdah bruih bi klŏ leh anăn klŏ lăn bi đuôm mbĭt kjăp?
Dưi mơ̆ ih duah brei knuôp kơ êmông gu ana, amâodah bi trei êđai êmông gu,
tơdah digơ̆ dôk pun hlăm ƀăng digơ̆, amâodah buôn kăp ti anôk hgăm?
Hlei brei kơ ak mnơ̆ng ñu ƀơ̆ng, tơdah êđai ñu ur kơ Aê Diê, leh anăn hiu tar ƀar kyua kƀah mnơ̆ng ƀơ̆ng huă?”
“Ih thâo mơ̆ hbĭl bê dliê mđai? Ih ƀuh mơ̆ hlô rang ana dôk mđai?
Dưi mơ̆ ih thâo hruê digơ̆ mđai, leh anăn ih dưi mơ̆ yap mlan digơ̆ kđông êđai,
tơdah digơ̆ krŭn mđai, leh anăn bi kbiă êđai digơ̆ ti tač?
Êđai digơ̆ jing ktang leh anăn hriê kơ prŏng hlăm kdrăn; digơ̆ đuĕ hiu leh anăn amâo lŏ wĭt kơ ana ôh.
Hlei phưi aseh dliê hiu tui si čiăng? Hlei kleh hĕ klei kă aseh dliê êran pral?
Kơ ñu anăn, kâo yơh brei leh kdrăn tač leh anăn lăn mâo hra jing anôk dôk.
Ñu bi êmut kơ ênai hao hao hlăm ƀuôn prŏng; ñu amâo hmư̆ ôh asăp mgăt ur.
Ñu hiu hlăm čư̆ jing kdrăn rơ̆k ñu, leh anăn duah rơ̆k mtah.
Si ngă, êmô dliê čiăng mă bruă kơ ih mơ̆? Ñu srăng đăm mlam ti war êmô ih mơ̆?
Dưi mơ̆ ih mđua knông kơ ñu brei kai hma ih, amâodah hwar hlăm tlung hma ih?
Ih srăng knang kơ ñu kyua klei ktang ñu prŏng mơ̆, leh anăn ih srăng jao mơ̆ kơ ñu bruă dleh ih?
Ih đăo mơ̆ kơ ñu srăng lŏ wĭt, leh anăn mdiăng ba mdiê ih kơ anôk prah?
Siap čĭm ôtrus pưh pral; ƀiădah ñu amâo dưi phiơr msĕ si čĭm jhưng ôh.
Kyuadah ñu lui boh ñu ti lăn, leh anăn bi krăm boh anăn hŏng lăn čuah,
ñu wơr bĭt hĕ kơ sa ƀĕ jơ̆ng dưi bi mčah hĕ boh anăn, leh anăn kơ hlô dliê dưi juă bi rai boh anăn.
Ñu ngă khăng hŏng phung êđai ñu, msĕ si digơ̆ amâo jing êđai ñu pô ôh; wăt tơdah ñu ngă snăn dưn, ñu amâo uêñ ôh;
kyuadah Kâo amâo brei klei knhâo ôh kơ ñu, leh anăn amâo brei sa kdrêč klei thâo săng ôh kơ ñu.
Tơdah ñu kgŭ leh anăn êran, ñu tlao mưč kơ aseh leh anăn mgăt gơ̆.
Ih brei kơ aseh klei ktang ñu mơ̆? Ih bi čăt mlâo yơ̆ng ti kkuê ñu mơ̆?
Ih brei ñu kdăt msĕ si ktuôp mơ̆? Klei ñu heh bi huĭ arăng mơh.
Ñu paih čar hlăm tlung, leh anăn mơak kyua klei ktang ñu; ñu hung ti anăp mnơ̆ng bi blah,
ñu tlao mưč kơ klei huĭ, leh anăn amâo êdu ai ôh; ñu amâo wir đuĕ kơ đao gưm ôh.
Ti dlông rŏng ñu arăng hmư̆ ênai đĭng tiông, mâo kju leh anăn kdrang mta ƀlêč ƀlir.
Hŏng klei jhŏng leh anăn ngêñ, ñu êran pral; ñu amâo dưi dôk ngơ ngĭn ôh tơdah hmư̆ asăp ki.
Tơdah hmư̆ asăp ki, ñu ur, ‘Eh heh!’ ñu hưñ kơ mnâo bi blah mơ̆ng kbưi, ñu hmư̆ asăp khua kahan ur mjan leh anăn asăp arăng driâo.
Djŏ mơ̆ kyua klei knhâo ih tlang ktrâo phiơr lia, leh anăn mblang siap ñu phă dhŭng?
Djŏ mơ̆ hŏng klei ih mtă brei tlang đĭ leh anăn ngă hruh ñu ti anôk dlông?
Ti dlông boh tâo ñu dôk leh anăn ngă hruh ñu, leh anăn hlăm anôk alhŏk boh tâo kjăp.
Mơ̆ng anăn ñu ƀuh mnơ̆ng ñu čiăng mă; ală ñu dlăng kơ mnơ̆ng anăn mơ̆ng kbưi.
Êđai ñu ƀuôp mnăm êrah; leh anăn ñu dôk ti anôk mâo mnơ̆ng djiê leh.”
Leh anăn Y-Êlipas mơ̆ng ƀuôn Têman lŏ wĭt lač:
“Tơdah sa čô jhŏng ha blŭ kơ ih, ih srăng ênguôt mơ̆? Ƀiădah hlei pô dưi dôk ñăt?
Nĕ anei ih bi hriăm leh lu mnuih, leh anăn ih bi ktang leh kngan awăt.
Klei ih blŭ krơ̆ng leh pô têč hnêč, leh anăn ih bi kjăp leh kơŭt êun.
Ƀiădah ară anei klei anăn truh kơ ih pô, leh anăn ih amâo dưi gĭr ôh; klei anăn ngă kơ ih, leh anăn ih êdu ai.
Amâo djŏ hĕ klei ih huĭ mpŭ kơ Aê Diê jing klei ih knang, leh anăn klei ih dôk sĭt suôr jing klei ih čang hmăng?
Dôk mĭn bĕ, hlei pô amâo soh tuôm rai luč leh? Amâodah ti anôk phung kpă ênô tuôm rai tuč leh?
Tui si kâo ƀuh leh, phung pla klei wê leh anăn rah klei rŭng răng srăng wiă klei wê leh anăn klei rŭng răng.
Hŏng êwa bluh mơ̆ng Aê Diê, diñu djiê jih leh anăn hŏng klei ktang klei Aê Diê ngêñ, diñu rai tuč.
Aê Diê bi ñăt kriêp klei diñu gruh msĕ si êmông gu leh anăn klei diñu grêñ msĕ si êmông brêč. Aê Diê bi joh êgei êđai êmông gu.
Snăn, êmông gu ktang djiê kyua kƀah hlô dưi hiêk ƀơ̆ng, leh anăn êđai êmông gu bra đuĕ mdê mdê.
Arăng hưn sa klei kơ kâo hŏng klei hgăm, knga kâo hmư̆ leh klei arăng mhač anăn.
Êjai dôk mĭn kơ klei bi ƀuh êjai mlam, êjai phung mnuih dôk pĭt snăk,
klei huĭ leh anăn klei ktư̆ yơ̆ng truh kơ kâo, brei jih jang klang kâo kpoh mgei.
Sa angĭn thut găn ti anăp ƀô̆ mta kâo, leh anăn kâo pŭ mlâo asei.
Mâo sa rup ti anăp ală kâo; angĭn thut anăn dôk hĕ, ƀiădah kâo amâo dưi thâo kral ñu ôh. Leh klei ñăt kriêp, kâo hmư̆ sa asăp:
‘Dưi mơ̆ sa čô mnuih thâo djiê jing kpă ênô hĭn ti anăp Aê Diê? Dưi mơ̆ sa čô mnuih jing êngeh hĭn kơ Pô Mjing ñu?
Wăt Aê Diê amâo dưi knang ôh kơ phung dĭng buăl ñu, leh anăn kčŭt klei soh kơ phung dĭng buăl jăk ñu;
Ƀai êjai hĭn kơ phung arăng mjing leh hŏng lăn lŭ, atur diñu jing ƀruih lăn, phung arăng bi mčah bi rai msĕ si muôr.
Diñu hdĭp mơ̆ng aguah ka truh tlam arăng bi rai diñu leh; diñu rai tuč hlŏng lar, amâo mâo pô uêñ ôh.
Tơdah aruăt klei hdĭp diñu tloh leh, diñu djiê yơh, leh anăn djiê amâo mâo klei tŭ dưn.’ ”
Leh anăn Yêhôwa lŏ lač kơ Y-Yôp:
“Pô blŭ dŭñ dŭñ srăng bi tăng hŏng Pô Mâo Jih Klei Myang mơ̆? Dưi mơ̆ pô bi tăng hŏng Aê Diê mâo klei găl?”
Y-Yôp lŏ wĭt lač kơ Yêhôwa:
“Nĕ anei, kâo jing pô amâo mâo ênoh yuôm ôh; ya kâo srăng lŏ wĭt lač kơ ih? Kâo kđhĭp ƀăng êgei kâo amâo lŏ blŭ ôh.
Kâo lač leh sa bliư̆, leh anăn kâo amâo lŏ wĭt lač ôh; dua bliư̆ mơh, ƀiădah kâo amâo srăng lŏ blŭ ôh.”
Leh anăn Yêhôwa lŏ wĭt lač kơ Y-Yôp mơ̆ng angĭn đrŭng:
“Hyuă bĕ kơiêng ih msĕ si sa čô mnuih jhŏng; kâo srăng êmuh kơ ih, leh anăn brei ih lŏ wĭt lač kơ kâo.
Ih srăng brei wăt kâo jing soh mơ̆? Ih srăng yap kâo soh čiăng ih dưi mâo klei yap kpă mơ̆?
Ih mâo mơ̆ păl ktang msĕ si Aê Diê, leh anăn dưi mơ̆ asăp ih đah msĕ si grăm msĕ si Aê Diê?
Bi hơô bĕ ih pô hŏng klei kdrăm leh anăn kơhưm; leh anăn hơô bĕ klei guh kơang leh anăn klei kmlăi.
Tuh bĕ klei ih ngêñ bŏ dlai, leh anăn dlăng bĕ kơ hlei pô jing mgao čiăng bi mdlưh ñu.
Dlăng kơ grăp čô hlei pô jing mgao, leh anăn bi mtrŭn ñu; leh anăn juă lin phung ƀai ti anôk diñu dôk.
Dơr hĕ jih jang diñu mđrăm mbĭt hlăm ƀruih lăn; păn čhiăm ti ƀô̆ mta diñu hlăm msat.
Hlăk anăn mơh kâo srăng tŭ kơ ih mâo klei dưi ih pô hŏng kngan hnuă ih.
Nĕ anei, êmô ara, mnơ̆ng kâo mjing leh msĕ si kâo mjing ih leh; ñu ƀơ̆ng rơ̆k msĕ si sa drei êmô.
Nĕ anei, dlăng kơ klei ktang hlăm kơiêng ñu, leh anăn klei mơai ñu hlăm kđeh tian ñu.
Ñu bi khăng ku ñu msĕ si kyâo sêdar; aruăt pha ñu bi kuĭ mbĭt.
Klang ñu jing msĕ si đĭng kông, jơ̆ng ñu msĕ si giê msei.
Ñu jing bruă tal sa Aê Diê ngă; knŏng pô mjing ñu leh dưi suê̆ đao gưm kăp ngă kơ ñu!
Kyuadah čư̆ brei mnơ̆ng ƀơ̆ng kơ ñu, ti anôk mâo jih jang hlô dliê hiu hlăp.
Ti gŭ rơ̆k krih ñu đih, ti anôk hgăm hlăm suah trang leh anăn trăp.
Rơ̆k krih guôm ñu hŏng êyui gơ̆; kyâo sôl ti hnoh êa dôk jŭm ñu.
Nĕ anei, tơdah êa lêč ñu amâo huĭ ôh; ñu dôk êđăp ênang wăt tơdah êa krông Yurdan tlă ƀăng êgei ñu.
Dưi mơ̆ arăng mă ñu hŏng wah, amâodah čŭt jiên ti ƀăng adŭng ñu hŏng klei?”
“Dưi mơ̆ ih ktŭng mă mya prŏng hŏng wah, amâodah kă êlah ñu hŏng bră?
Dưi mơ̆ ih čŭt jiên hlăm ƀăng adŭng ñu, amâodah tuăk kang ñu hŏng wah?
Ñu srăng kwưh kơ ih lu mơ̆? Ñu srăng blŭ êdu kơ ih mơ̆?
Ñu srăng ngă klei bi mguôp hŏng ih, brei ih mă ñu jing dĭng buăl kơ ih nanao mơ̆?
Ih srăng hlăp hŏng ñu msĕ si sa drei čĭm, amâodah kă klei đoh ti kkuê ñu brei kơ phung dĭng buăl mniê ih mơ̆?
Phung čhĭ mnia srăng mjuă ênoh ñu mơ̆? Arăng srăng bi mbha ñu hdơ̆ng phung mnia mơ̆?
Dưi mơ̆ ih tlŏ klĭt ñu hŏng kdrang amâodah tlŏ boh kŏ ñu hŏng juih?
Tơdah ih yơr kngan čiăng ngă kơ ñu, ih srăng hdơr kơ klei bi blah anăn, leh anăn ih amâo srăng lŏ ngă ôh!
Nĕ anei, klei čang hmăng čiăng mă ñu luč leh, knŏng ƀuh ñu, mnuih dlưh ai leh yơh.
Amâo mâo ôh sa čô ktang jhŏng čuih ai ñu. Snăn, hlei pô dưi bi kdơ̆ng hŏng kâo?
Hlei pô brei leh kơ kâo, tơl kâo srăng lŏ tla wĭt kơ ñu? Jih jang mnơ̆ng ti gŭ jih adiê jing dŏ kâo.
Kâo amâo srăng dôk kriêp ôh tơdah ƀuh jơ̆ng ñu, amâodah ƀuh klei ktang prŏng ñu, amâodah asei mlei siam ñu.
Hlei dưi lôk klĭt ñu? Hlei pô dưi bi hluh klĭt ñu dua tal?
Hlei dưi pŏk ƀăng êgei ñu? Jŭm êgei ñu mâo mnơ̆ng bi huĭ.
Ti rŏng ñu mâo kkaih lu msĕ si khil, diñu sir msĕ si mnơ̆ng kđăm.
Pŏk kkaih dôk bi ksĭng mbĭt tơl amâo mâo êwa angĭn dưi mŭt ti plah wah kkaih anăn ôh.
Diñu bi đuôm hdơ̆ng diñu; leh anăn diñu jing tlĭp tơl amâo dưi kpĕ mdê mdê ôh.
Êa adŭng ñu bhañ kbiă msĕ si kmlă, leh anăn ală ñu mơ mrăi msĕ si ang dar.
Ƀăng êgei ñu hrah mơhưk msĕ si pui arôk, tơl kčaĭ ti tač msĕ si mnga pui.
Mơ̆ng ƀăng adŭng ñu kbiă săp pui, msĕ si kbiă mơ̆ng gŏ êa ktơ̆ng leh anăn msĕ si mơ̆ng anôk pui ƀơ̆ng suah trang.
Êwa ñu bi trơ̆ng pui hdăng, leh anăn êlah ñu hrah msĕ si pui kbiă mơ̆ng ƀăng êgei ñu.
Ti kkuê ñu mâo klei ktang, leh anăn arăng huĭ snăk ƀuh ñu.
Anôk kčŭng kđeh ñu bi đuôm mbĭt, klĭt ñu khăng amâo dưi tĭ ôh.
Tiê boh ñu khăng msĕ si boh tâo, khăng msĕ si boh tâo êsŭng tal gŭ.
Tơdah ñu kgŭ, phung jhŏng ktang huĭ; tơdah ñu kteh ku ñu, digơ̆ kdŭn đuĕ.
Wăt tơdah koh hŏng đao gưm, amâo dưi bi êka ñu ôh; tơdah tlŏ hŏng kju, hŏng juih amâodah hŏng kdrang kăn dưi rei.
Ñu dlăng kơ msei msĕ si mbô, leh anăn kông msĕ si kyâo brŭ.
Ƀrăm amâo dưi brei ñu đuĕ ôh, boh tâo arăng bhĭr ñu bi mlih jing adrăng.
Wăt giê čăm ñu dlăng msĕ si adrăng; ñu tlao tơdah hmư̆ ênai kdrang.
Tian ñu êkă msĕ si čeh mčah; ñu kdâo hlăm anôk lŭ msĕ si arăng prah mdiê.
Ñu brei êa êlam ktơ̆ng msĕ si gŏ êa hlơr, ñu bi ktlăk êa ksĭ msĕ si arăng dôk tlê êa drao hlăm čeh.
Ti tluôn ñu êa kbhoh mngač tui hlue; leh anăn ƀăng êlam jing kô̆ msĕ si ƀŭk mnuih mduôn.
Ti lăn ala amâo mâo ôh mnơ̆ng msĕ si ñu, sa mnơ̆ng arăng hrih leh amâo mâo thâo huĭ ôh.
Ñu dlăng kơ jih jang mnơ̆ng ti gŭ ñu sơăi, ñu jing mtao kơ jih jang hlô mnơ̆ng jhŏng ktang.”
Y-Yôp lŏ wĭt lač kơ Yêhôwa:
“Kâo thâo leh kơ ih dưi ngă jih jang klei, leh anăn arăng amâo dưi bi weh klei ih čiăng ngă ôh.
‘Hlei pô anei mdăp klei kčĕ hŏng klei blŭ amâo mâo klei thâo săng ôh?’ Kyua anăn kâo blŭ leh klei kâo amâo thâo săng ôh, mnơ̆ng yuôm bhăn đei kơ kâo, klei kâo amâo dưi thâo săng ôh.
‘Dôk hmư̆ bĕ, leh anăn kâo srăng blŭ; kâo srăng êmuh kơ ih, leh anăn ih srăng bi êdah kơ kâo.’
Kâo tuôm hmư̆ leh arăng yăl dliê kơ ih hŏng ƀăng knga kâo, ƀiădah ară anei hin ală kâo ƀuh ih;
snăn yơh kâo bi êmut kơ kâo pô, leh anăn kmhal kơ klei soh êjai dôk gŭ hlăm bruih lăn leh anăn hbâo.”
Leh Yêhôwa blŭ klei anăn kơ Y-Yôp, Yêhôwa lač kơ Y-Êlipas mnuih Têman: “Kâo čuh leh ai ngêñ kơ ih leh anăn kơ dua čô mah jiăng ih; kyuadah diih amâo tuôm blŭ klei djŏ kơ kâo ôh, msĕ si dĭng buăl kâo Y-Yôp blŭ leh.
Snăn ară anei mă bĕ kjuh drei êmô knô leh anăn kjuh drei biăp knô, nao bĕ kơ dĭng buăl kâo Y-Yôp, leh anăn myơr kyua diih pô sa mnơ̆ng myơr čuh. Leh anăn dĭng buăl kâo Y-Yôp srăng wah lač brei kơ diih, leh anăn kâo srăng tŭ klei ñu wah lač akâo kơ kâo đăm ngă ôh kơ diih tui si klei mluk diih; kyuadah diih amâo tuôm blŭ ôh klei djŏ kơ kâo msĕ si dĭng buăl kâo Y-Yôp blŭ leh.”
Snăn Y-Êlipas mnuih Têman, Y-Bildat mnuih Suah, leh anăn Y-Sôphar mnuih Naama nao ngă tui si klei Yêhôwa mtă leh kơ diñu. Leh anăn Yêhôwa tŭ leh klei Y-Yôp wah lač.
Yêhôwa lŏ bi wĭt klei jăk mơak kơ Y-Yôp, tơdah leh ñu wah lač brei kơ phung mah jiăng ñu; leh anăn Yêhôwa brei kơ Y-Yôp dua bliư̆ lu hĭn kơ mnơ̆ng ñu mâo leh êlâo.
Hlăk anăn jih jang phung ayŏng adei amai adei leh anăn jih jang phung thâo kral ñu êlâo nao kơ ñu, leh anăn ƀơ̆ng huă mbĭt hŏng ñu hlăm sang ñu. Digơ̆ bi êdah klei pap kơ ñu leh anăn bi juh ñu kyua jih jang klei jhat Yêhôwa bi truh kơ ñu leh. Grăp čô digơ̆ brei sa klŏ prăk leh anăn sa boh kông mah kơ ñu.
Yêhôwa tuh klei jăk jĭn kơ Y-Yôp lu hĭn hlăm ênuk êdei kơ ênuk êlâo. Ñu mâo pluh pă êbâo drei biăp, năm êbâo drei aseh samô, dua êbâo drei êmô đoh wăng kai, leh anăn sa êbâo aseh dliê ana.
Ñu mâo msĕ mơh kjuh čô anak êkei leh anăn tlâo čô anak mniê.
Ñu bi anăn anak mniê tal êlâo H'Jêmima, bi anăn anak mniê tal dua H'Kêsia, leh anăn bi anăn pô tal tlâo H'Karen-Hapuč.
Hlăm jih čar amâo mâo ôh mniê jing kƀăt siam msĕ si phung anak mniê Y-Yôp. Ama digơ̆ brei ngăn dưn kơ digơ̆ ti krah phung ayŏng adei digơ̆.
Êdei kơ anăn Y-Yôp dôk hdĭp sa êtuh pă pluh thŭn, leh anăn ñu ƀuh phung anak êkei ñu leh anăn čô čĕ ñu tơl truh kơ pă ênuk.
Y-Yôp djiê mduôn jŏk.
“Iêu bĕ ară anei, mâo mơ̆ sa čô srăng lŏ wĭt lač kơ ih? Kơ hlei pô hlăm phung doh jăk ih srăng knang?
Klei rŭng ênguôt bi mdjiê pô mluk, leh anăn klei nač bi mdjiê pô hơăi mang.
Kâo ƀuh leh pô mluk dơ̆ng čăt jing, ƀiădah bhiâo riâo rit kâo tăm pah leh kơ anôk ñu dôk.
Phung anak êkei ñu amâo mâo klei hơĭt ôh, arăng juă bi rai diñu ti ƀăng jang, leh anăn amâo mâo pô dŏng diñu ôh.
Phung êpa ƀơ̆ng hĕ boh ñu wiă, ñu pĕ boh anăn mơ̆ng anôk êruê; leh anăn phung mhao ƀhŭp ƀhăp kơ ngăn drăp ñu.
Kyuadah klei bi knap amâo kbiă hriê mơ̆ng ƀruih lăn ôh, kăn klei rŭng răng čăt mơ̆ng lăn rei;
ƀiădah mnuih kkiêng kơ klei rŭng răng, msĕ si mnga pui đung ti dlông.
Tơdah kâo jing ih, kâo srăng duah Aê Diê, leh anăn kâo srăng jao klei kâo kơ Aê Diê,
pô ngă bruă prŏng leh anăn arăng amâo dưi thâo săng ôh, bruă yuôm bhăn arăng amâo dưi yap ôh:
ñu brei adiê hjan ti lăn ala leh anăn krih êa ti dlông hma;
ñu bi mđĭ phung luă gŭ, leh anăn kdjŏng phung čŏk hia dưm ti anôk hơĭt.
Ñu bi luč hĕ hdră phung mnêč čiăng ngă, snăn bruă kngan digơ̆ amâo srăng dưi jing ôh.
Ñu mă kơ̆ng phung knhâo hŏng klei mnêč digơ̆ pô; leh anăn ñu bi ruê̆ hĕ djăl hdră phung mnêč.
Êjai hruê digơ̆ bi tuôm hŏng klei mmăt, leh anăn êjai yang hruê dơ̆ng duah êwư msĕ si êjai mlam.
Ƀiădah ñu dŏng phung kƀah mnơ̆ng mơ̆ng ƀăng êgei phung anăn, leh anăn mơ̆ng kngan phung ktang.
Snăn phung ƀun ƀin mâo klei čang hmăng, leh anăn klei wê dôk ñăt kriêp.
Nĕ anei, jăk mơak yơh mnuih Aê Diê ƀuah; kyua anăn đăm bi êmut ôh kơ klei Pô Mâo Jih Klei Myang mkra.
Kyuadah ñu bi êka, ƀiădah ñu păn; ñu čăm, ƀiădah kngan ñu bi hlao.
Ñu srăng bi mtlaih ih mơ̆ng năm mta klei rŭng răng; wăt kjuh mta dưn mơh, klei ƀai amâo srăng ngă kơ ih ôh.
Êjai ư̆ êpa ñu srăng bi tui ih mơ̆ng klei djiê, leh anăn êjai klei bi blah mơ̆ng mta đao gưm.
Arăng srăng mdăp ih mơ̆ng êlah mčeh luar, leh anăn ih amâo srăng huĭ ôh kơ klei bi rai tơdah gơ̆ truh.
Ih srăng tlao kơ klei bi rai leh anăn klei ư̆ êpa, leh anăn amâo srăng huĭ ôh kơ hlô dliê ti lăn ala.
Kyuadah ih srăng mâo klei bi mguôp hŏng boh tâo hlăm hma, leh anăn hlô dliê srăng dôk êđăp ênang hŏng ih.
Ih srăng thâo kơ sang čhiăm ih dôk êđăp ênang, leh anăn ih srăng čuă dlăng biăp êmô ih leh anăn ƀuh digơ̆ ênŭm sơăi.
Ih srăng thâo msĕ mơh kơ phung anak čô ih srăng jing lu, leh anăn phung čô čĕ ih msĕ si rơ̆k ti lăn ala.
Ih srăng truh kơ msat ih êjai ênuk ih mduôn jŏk, msĕ si čăp mdiê truh kơ anôk prah djŏ yan ñu.
Nĕ anei, hmei ksiêm bi nik leh; klei anăn jing sĭt. Hmư̆ bĕ, leh anăn thâo klei anăn jing djŏ kơ ih.”
Y-Yôp lŏ wĭt lač:
“Ơ, hlei dưi mkă klei knap kâo, leh anăn dưm jih jang klei dleh dlan kâo ti dlông knăng!
Kyuadah klei anăn jing ktrŏ hĭn kơ čuah êa ksĭ; kyua anăn yơh kâo ruăt blŭ pliă plia.
Kyuadah ƀrăm Pô Mâo Jih Klei Myang djŏ ti kâo leh; mngăt kâo mnăm êa kêč kam diñu; klei Aê Diê bi huĭ ngă kơ kâo.
Si ngă aseh dliê ur mơ̆ tơdah ñu mâo rơ̆k ƀơ̆ng, amâodah êmô bŭ mơ̆ tơdah ñu mâo adrăng?
Dưi mơ̆ arăng ƀơ̆ng dŏ kba anăn tơdah amâo mâo hra ôh, amâodah mâo mơ̆ mnâo hlăm dŏ kô̆ boh mnŭ?
Kâo amâo čiăng ƀơ̆ng dŏ anăn ôh; dŏ anăn jing msĕ si mnơ̆ng ƀơ̆ng huă kâo bi êmut.
Ơ čiăng snăk kâo dưi mâo klei kâo akâo, leh anăn klei Aê Diê bi truh klei kâo čang guôn;
čiăng kơ Aê Diê mâo klei mơak juă bi rai kâo, čiăng kơ ñu yơr kngan ñu leh anăn bi luč hĕ kâo!
Klei anăn srăng jing klei bi juh kơ kâo; kâo ăt srăng mơak hlăm klei ruă kâo kjham kyuadah kâo amâo tuôm hngah ôh klei Pô Doh Jăk blŭ.
Đơ mâo klei ktang kâo, tơl kâo srăng dôk čang guôn? Leh anăn ya jing klei knhal tuč kâo, tơl kâo dôk gĭr?
Klei ktang kâo jing klei ktang boh tâo mơ̆, amâodah kđeh kâo jing kông mơ̆?
Sĭt nik kâo amâo mâo klei dưi đru kâo pô ôh, leh anăn akŏ klei đru kâo đuĕ kbưi leh mơ̆ng kâo.
Jing yuôm sa čô êdu ai ênguôt mâo klei đru mơ̆ng phung mah jiăng, huĭdah ñu hngah klei huĭ mpŭ kơ Pô Mâo Jih Klei Myang.
Phung ayŏng adei kâo jing phung lhiăr msĕ si hnoh êa êtăng, msĕ si êa lip đoh đuĕ,
êa anăn jing mmăt hŏng klŏ pliêr lik leh anăn pliêr bi bŏ êa krông.
Êjai mâo mđiă diñu khuôt hĕ, tơdah mâo klei hlơr diñu luč đuĕ mơ̆ng anôk diñu.
Phung đĭ aseh samô mdiăng mnơ̆ng weh mơ̆ng êlan diñu; diñu đĭ nao kơ kdrăn tač leh anăn rai tuč.
Phung đĭ aseh samô mdiăng mnơ̆ng mơ̆ng čar Têma duah hnoh êa, phung hiu čhĭ mnia mơ̆ng čar Sêba čang hmăng kơ êa.
Diñu êdu ai kyuadah diñu knang leh; diñu truh leh anăn hêñ.
Msĕ snăn diih jing leh kơ kâo ară anei hin; diih ƀuh leh klei knap mñai kâo, leh anăn diih huĭ.
Kâo tuôm lač leh mơ̆, ‘Brei mnơ̆ng kơ kâo bĕ’? Amâodah ‘Myơr bĕ ngăn sun kơ kâo mơ̆ng ngăn drăp diih’?
Amâodah ‘Bi mtlaih kâo bĕ mơ̆ng kngan pô roh kâo’? Amâodah ‘Bi tui kâo bĕ mơ̆ng kngan phung ktư̆ juă kâo’?
Mtô kơ kâo bĕ, leh anăn kâo srăng dôk ñăt; brei kâo thâo săng si kâo soh leh.
Klei blŭ ênuah mâo klei kčŭt êdi! Ƀiădah ya yuôm klei diih ƀuah?
Diih mĭn mơ̆ diih dưi ƀuah klei kâo blŭ, êjai yap klei blŭ sa čô mnuih êdu ai jing msĕ si angĭn kpuh mđung?
Diih ngă klei bi mđăo čiăng mâo anak êrĭt, leh anăn čhĭ mah jiăng diih.
Ƀiădah ară anei brei diih dlăng kơ kâo; kyuadah kâo amâo srăng luar ôh ti anăp ƀô̆ mta diih.
Kâo akâo kơ diih, wir bĕ, đăm ngă klei wê ôh. Lŏ mĭn bĕ, brei diih thâo kral klei kpă ênô kâo.
Mâo mơ̆ klei wê ti êlah kâo? Amâo djŏ hĕ kâo dưi thâo săng klei djŏ leh anăn klei soh?”
“Amâo djŏ hĕ mnuih mâo bruă dleh ti lăn ala, leh anăn amâo djŏ hĕ hruê ñu dôk hdĭp jing suăi msĕ si hruê arăng mă bruă mưn?
Msĕ si sa čô hlŭn čiăng snăk kơ êyui, leh anăn msĕ si sa čô mă bruă mưn čang hmăng kơ prăk mlan,
snăn mơh arăng brei kơ kâo klei knap êjai mlam, leh anăn brei lu mlan amâo mâo klei tŭ dưn ôh.
Tơdah kâo đih, kâo lač: ‘Hbĭl kâo srăng kgŭ?’ Ƀiădah mlam jing sui, leh anăn kâo kpư̆ nanao amâo thâo pĭt ôh hlŏng truh kơ ang dar.
Kđeh kâo guôm kluôm hŏng hluăt leh anăn ƀruih; klĭt kâo jing khăng leh anăn kđang kbiă ênah.
Hruê kâo dôk hdĭp găn pral hĭn kơ hdră kpañ, leh anăn kâo tuč ruê̆ amâo mâo klei čang hmăng ôh.
Hdơr bĕ kơ klei hdĭp kâo jing knŏng asăp êwa; ală kâo amâo srăng lŏ ƀuh klei jăk mơak ôh.
Ală dlăng kơ kâo amâo srăng lŏ ƀuh kâo ôh; êjai ală ih duah dlăng kơ kâo, kâo đuĕ nao leh,
Msĕ si biut knam ƀrư̆ ƀrư̆ luč đuĕ, snăn mơh pô trŭn nao kơ Ƀuôn Phung Djiê amâo lŏ kbiă đĭ ôh,
ñu amâo lŏ wĭt kơ sang ñu ôh, leh anăn arăng amâo lŏ ƀuh ñu ôh ti anôk ñu dôk êlâo.
Kyua anăn kâo amâo srăng lŏ ư̆ klei kâo čiăng blŭ ôh; kyua ai mĭn kâo ngêñ bêñ kâo srăng blŭ; kâo srăng krao êjai mngăt kâo ktrŏ hŏng klei ênguôt.
Djŏ mơ̆ kâo jing êa ksĭ, amâodah ala prŏng hlăm êa ksĭ, tơl ih bư̆ war krư̆ kâo?
Tơdah kâo lač, ‘Kâo srăng mâo klei bi juh ti jhưng pĭt kâo, êjai kâo đih kâo srăng mâo klei êđăp ênang!’
Hlăk anăn ih bi huĭ kâo hŏng klei êpei, leh anăn bi krưp kâo hŏng klei bi ƀuh,
kyua anăn kâo khăp hĭn arăng ktlăn kkuê kâo tơl djiê, hŏng dôk hdĭp hlăm klang kleh anei.
Kâo bi êmut snăk kơ klei hdĭp kâo; kâo amâo čiăng dôk hdĭp nanao ôh. Đăm ngă kơ kâo ôh, kyuadah hruê kâo dôk hdĭp jing bhiâo msĕ si êwa.
Ya mnuih jing tơl ih ngă lu klei kơ ñu, leh anăn tơl ih hdơr mĭn kơ ñu,
tơl ih ksiêm dlăng ñu grăp aguah, leh anăn lông dlăng ñu nanao?
Hbĭl ih amâo lŏ dlăng kơ kâo ôh, amâodah lui kâo, tơl kâo dưi lun êa bah kâo?
Tơdah kâo ngă soh, ya klei kâo ngă kơ ih, Ơ pô kăp ksiêm kơ mnuih? Si ngă ih mjing hĕ kâo knhăm ih mnah? Si ngă ih bi dleh ih pô čiăng ngă kơ kâo?
Si ngă ih amâo pap brei kơ klei soh kâo leh anăn mă hĕ klei wê kâo? Kyuadah ară anei arăng srăng dơr hĕ kâo hlăm ƀruih lăn; ih srăng duah kâo, ƀiădah amâo srăng lŏ ƀuh kâo ôh.”
Y-Bildat, mnuih găp djuê Suah lŏ wĭt lač kơ Y-Yôp:
“Dŭm boh sui ih srăng blŭ msĕ snăn? Boh blŭ mơ̆ng ƀăng êgei ih jing msĕ si angĭn êbŭ!
Si ngă Aê Diê srăng bi msoh klei kpă ênô mơ̆? Amâodah Pô Mâo Jih Klei Myang bi msoh klei djŏ mơ̆?
Tơdah phung anak ih ngă soh leh hŏng Aê Diê, Ñu brei digơ̆ tŭ klei bi kmhal kyua klei soh digơ̆ ngă leh.
Tơdah ih srăng duah Aê Diê, leh anăn kwưh kơ Pô Mâo Jih Klei Myang,+
leh anăn tơdah ih jing êngeh leh anăn kpă ênô, snăn sĭt nik Ñu srăng kgŭ đru ih, leh anăn lŏ bi wĭt klei jăk kơ ih.
Leh anăn wăt tơdah ară anei ih jing điêt, ƀiădah ti knhal tuč ih srăng jing prŏng snăk.
Kâo kwưh kơ ih, êmuh bĕ kơ phung ênuk êlâo, leh anăn ksiêm bĕ ya klei phung aê aduôn tuôm ƀuh leh;
kyuadah drei jing knŏng phung mrâo, ka thâo lu klei ôh leh anăn ênuk drei dôk hdĭp ti lăn ala jing msĕ si êyui.
Amâo djŏ hĕ diñu srăng mtô kơ ih leh anăn hưn kơ ih, leh anăn blŭ klei diñu thâo săng leh mơ̆?
Dưi mơ̆ suah čăt hlăm anôk amâo mâo trăp? Dưi mơ̆ trang čăt jing ti anôk amâo mâo êa ôh?
Êjai diñu ăt dôk bi mnga, ka arăng khăt ôh, diñu dliu krô êlâo kơ rơ̆k kyâo mkăn.
Msĕ snăn klei truh kơ jih jang phung wơr bĭt Aê Diê; klei čang hmăng phung mnuih amâo đăo ôh srăng rai luč.
Klei ñu knang luč hĕ, leh anăn anôk ñu knang djăl tloh msĕ si eh wăk wai.
Ñu knang kơ sang ñu, ƀiădah gơ̆ amâo jing kjăp ôh; ñu djă krơ̆ng gơ̆, ƀiădah gơ̆ amâo lŏ dôk ôh.
Pô wơr bĭt Aê Diê jing msĕ si rơ̆k kyâo čăt jing ti mđiă, kƀiêng ñu čăt tar ƀar hlăm war djam ñu.
Agha ñu kčao ti kăm boh tâo; ñu čăt hlăm anôk boh tâo.
Tơdah arăng buč ñu mơ̆ng anôk ñu, snăn anôk ñu dôk leh srăng hngah kơ ñu, lač, ‘Kâo amâo tuôm ƀuh ih ôh.’
Msĕ snăn klei hdĭp ñu dliu krô, leh anăn rơ̆k kyâo mkăn srăng čăt ti anôk ñu.
Ƀiăđah Aê Diê amâo srăng hngah ôh kơ mnuih kpă ênô, kăn srăng krơ̆ng phung ƀai rei.
Ñu ăt srăng bi bŏ ih hŏng klei tlao, leh anăn ih srăng ur hơ̆k.
Phung roh ih srăng bŏ hŏng klei hêñ, leh anăn sang čhiăm phung ƀai srăng rai luč jih.”
Y-Yôp lŏ wĭt lač kơ Y-Bildat:
“Sĭt nik kâo thâo klei anăn jing sĭt; ƀiădah si sa čô mnuih dưi mâo klei kpă ênô ti anăp Aê Diê?
Tơdah sa čô mnuih čiăng bi mgăl hŏng Aê Diê, pô anăn amâo dưi lŏ wĭt lač kơ Ñu ôh, sa bliư̆ hlăm sa êbâo kăn dưi rei.
Ñu jing pô knhâo, leh anăn bŏ hŏng klei myang — hlei pô tuôm bi kdơ̆ng hŏng Aê Diê leh anăn dưi? —
Aê Diê yơh jing pô bi klưh phung čư̆, amâo brei digơ̆ thâo ôh, leh anăn bi klŭng digơ̆ hŏng klei ñu ngêñ;
Pô êyuh lăn ala mơ̆ng anôk gơ̆, leh anăn kmeh gơ̆ ktư̆ yơ̆ng;
Pô mtă kơ yang hruê, leh anăn gơ̆ amâo ƀlĕ ôh; Pô guôm mtŭ amâo brei digơ̆ mtrang ôh;
knŏng hjăn Ñu yơh lang leh phung adiê, leh anăn juă ti dlông êlah êa ksĭ poh yă;
Pô hrih mtŭ Kgâo, mtŭ Ôriôn, mtŭ Plêat leh anăn phung mtŭ hlăm čar Dhŭng;
Pô ngă bruă prŏng êgao hĭn kơ klei dưi thâo săng, leh anăn klei yuôm bhăn amâo dưi yap ôh.
Nĕ anei, Ñu găn giăm kâo, kâo amâo ƀuh Ñu ôh; Ñu hlŏng nao, kâo amâo kral Ñu ôh.
Tơdah Ñu mă mđuĕ sa mta mnơ̆ng, hlei pô dưi ghă Ñu? Hlei dưi lač kơ Ñu, ‘Ya Ih ngă anăn?’
Aê Diê amâo srăng bi mlih ôh klei Ñu ngêñ; phung đru pô mgao buôn ti jơ̆ng Ñu.
Snăn si kâo dưi lŏ wĭt lač kơ Ñu, ruah boh blŭ bi mgăl hŏng Ñu?
Wăt tơdah kâo jing êngeh dưn, kâo amâo dưi lŏ wĭt lač kơ Ñu ôh; kâo knŏng kwưh klei pap mơ̆ng Khua phat kđi kâo.
Tơdah kâo iêu Ñu leh anăn ñu lŏ wĭt lač kơ kâo, kâo amâo dưi đăo ôh kơ Ñu dôk hmư̆ asăp kâo.
Kyuadah Ñu brei angĭn êbŭ bi êbuh kâo, leh anăn bi lar anôk êka kâo amâo mâo klei;
Ñu amâo lŏ brei kâo dưi duah ai, ƀiădah Ñu bi bŏ kâo hŏng klei ênguôt ktrŏ.
Tơdah kâo mâo klei bi lông kơ klei ktang, Ñu dưi yơh! Tơdah nao kơ klei phat kđi, si kâo dưi kčŭt kơ Ñu?
Wăt tơdah kâo jing êngeh, klei kâo blŭ srăng bi êdah kâo soh leh; wăt tơdah kâo jing kpă ênô ñu srăng bi sĭt kâo jing wê.
Kâo kpă ênô yơh; kâo yap kâo pô amâo yuôm ôh; kâo bi êmut kơ klei hdĭp kâo.
Jih jang jing msĕ sơăi; snăn kâo lač, Ñu bi rai pô kpă wăt pô soh.
Tơdah klei bi rai bi truh klei djiê bhiâo riâo rit, Ñu tlao mưč kơ klei knap mñai pô êngeh.
Tơdah lăn čar lĕ hlăm kngan phung ƀai; Ñu guôm ală phung khua phat kđi ti lăn ala — tơdah amâo djŏ Ñu ngă klei anăn, hlei pô mkăn ngă lĕ?
Hruê kâo dôk hdĭp jing pral hĭn kơ pô êran; diñu đuĕ nao leh anăn amâo ƀuh klei jăk mơak ôh.
Diñu găn msĕ si kĭ mbô, msĕ si sa drei tlang phiơr trŭn mă čĭm.
Tơdah kâo lač, ‘Kâo srăng lui hĕ klei kâo krao, kâo srăng bi êdah ƀô̆ mta mơak leh anăn tlao ƀuñ,’
kâo huĭ kơ jih klei knap mñai kâo, kyuadah kâo thâo Ih amâo srăng yap kâo êngeh ôh.
Tơdah Aê Diê ăt yap kâo jing soh; snăn, si ngă kâo lŏ bi tăng mgăl hơăi mang?
Tơdah kâo mnei hŏng kƀu, leh anăn bi doh kngan kâo hŏng hbâo,
ăt Ih srăng dlăm kâo hlăm ƀlŭng čhông, leh anăn čhum ao kâo srăng ƀâo jhat.
Kyuadah Ñu amâo jing sa čô mnuih ôh msĕ si kâo jing, čiăng kâo dưi lŏ wĭt lač kơ Ñu, čiăng kơ hmei dưi truh kơ klei phat kđi.
Čiăng snăk mâo sa čô pô ti krah hmei, pô dưi ênă kngan kơ jih hmei dua,
pô dưi mă hĕ giê Aê Diê čăm mơ̆ng rŏng kâo, leh anăn klei huĭ kơ Ñu amâo srăng truh kơ kâo ôh.
Leh anăn kơh kâo dưi blŭ hŏng ñu amâo mâo klei huĭ ôh, ƀiădah ară anei kâo pô amâo dưi ngă snăn ôh.”
Leh Y-Môis, dĭng buăl Yêhôwa djiê, Yêhôwa lač kơ Y-Yôsuê anak êkei Y-Nun, pô đru Y-Môis,
“Y-Môis dĭng buăl kâo djiê leh; snăn ară anei ih leh anăn jih jang phung ƀuôn sang anei, kgŭ bĕ găn êa krông Yurdan anei, mŭt hlăm čar kâo brei kơ diñu, kơ phung ƀuôn sang Israel.
Grăp anôk plă jơ̆ng diih srăng juă kâo brei leh kơ diih tui si kâo ƀuăn leh kơ Y-Môis.
Lăn diih srăng jing dơ̆ng mơ̆ng kdrăn tač truh kơ čư̆ Liƀan anei, dơ̆ng mơ̆ng êa krông prŏng, êa krông Ơprat, jih čar phung Hitit, truh kơ Êa Ksĭ Prŏng phă anôk yang hruê lĕ.
Amâo mâo pô srăng dưi bi kdơ̆ng hŏng ih ôh jih jang hruê ih dôk hdĭp. Kâo srăng dôk mbĭt hŏng ih msĕ si kâo dôk leh mbĭt hŏng Y-Môis; kâo amâo srăng lui amâodah hngah ih ôh.
Brei ih jing ktang leh anăn mâo ai tiê jhŏng; kyuadah ih srăng atăt gai phung ƀuôn sang anei plah mă dưn lăn čar kâo kat asei kơ phung aê diñu đưm čiăng brei kơ diñu.
Knŏng brei ih jing ktang leh anăn mâo ai tiê jhŏng snăk, êjai răng čiăng ngă tui hlue jih jang klei bhiăn Y-Môis dĭng buăl kâo mtă leh kơ ih. Đăm weh ôh phă hnuă amâodah phă điâo, snăn ih srăng mâo klei dưi grăp anôk ih nao.
Hdruôm hră klei bhiăn anei đăm bi đuĕ kbưi mơ̆ng ƀăng êgei ih ôh, brei ih ksiêm dlăng hruê mlam, snăn kơh ih dưi răng čiăng ngă tui hlue jih klei čih leh hlăm anăn. Snăn ih srăng čăt jing hlăm êlan ih, leh anăn ih srăng mâo klei dưi sĭt.
Amâo djŏ hĕ kâo mtă leh kơ ih? Brei ih jing ktang leh anăn mâo ai tiê jhŏng. Đăm huĭ ôh, kăn êdu ai rei, kyuadah Yêhôwa Aê Diê ih dôk mbĭt hŏng ih ti anôk ih nao.”
Leh anăn Y-Yôsuê mtă kơ phung khua phung ƀuôn sang,
“Nao mŭt hlăm anôk wăl leh anăn mtă bĕ kơ phung ƀuôn sang, ‘Mprăp bĕ mnơ̆ng diih pioh ƀơ̆ng huă, kyuadah adôk tlâo hruê diih srăng găn êa krông Yurdan anei, čiăng mŭt plah mă lăn čar Yêhôwa Aê Diê diih brei diih mă bha.’ ”
Leh anăn Y-Yôsuê lač kơ phung Ruben, kơ phung Gat, leh anăn kơ sa mkrah phung găp djuê Manasê,
“Hdơr bĕ klei blŭ Y-Môis dĭng buăl Yêhôwa mtă leh kơ diih, lač, ‘Yêhôwa Aê Diê diih mkra leh kơ diih sa anôk mdei, leh anăn srăng brei kơ diih lăn čar anei.’
Phung mô̆ diih, phung anak điêt diih, leh anăn êmô biăp diih srăng ăt dôk hlăm lăn Y-Môis brei leh kơ diih tĭng nah anei êa krông Yurdan, ƀiădah jih jang phung êkei jhŏng diih djă mnơ̆ng bi blah srăng găn êlâo kơ phung ayŏng adei diih leh anăn srăng đru diñu
tơl Yêhôwa brei klei mdei kơ phung ayŏng adei diih msĕ si kơ diih, leh anăn diñu msĕ mơh mă bha lăn čar Yêhôwa Aê Diê diih brei kơ diñu. Leh anăn kơh diih dưi wĭt kơ lăn čar diih plah mă leh, leh anăn dôk ti anăn, lăn čar Y-Môis, dĭng buăl Yêhôwa brei leh kơ diih tĭng nah anei êa krông Yurdan phă anôk yang hruê ƀlĕ.”
Diñu lŏ wĭt lač kơ Y-Yôsuê, “Hmei srăng ngă jih klei ih mtă leh kơ hmei, leh anăn hmei srăng nao ti anôk ih tiŏ nao hmei.
Hmei srăng gưt kơ ih msĕ si hmei gưt leh kơ Y-Môis hlăm jih jang klei. Knŏng brei Yêhôwa Aê Diê ih dôk mbĭt hŏng ih msĕ si Ñu dôk leh hŏng Y-Môis!
Hlei pô srăng bi kdơ̆ng hŏng klei ih mtă leh anăn amâo gưt ôh kơ klei ih blŭ, arăng srăng bi mdjiê pô anăn. Knŏng brei ih jing ktang leh anăn mâo ai tiê jhŏng.”
Tơdah Y-Adônisêdek mtao ƀuôn Yêrusalem hmư̆ Y-Yôsuê mă leh ƀuôn Ahi leh anăn bi rai gơ̆ jih, ngă kơ ƀuôn Ahi leh anăn mtao gơ̆ msĕ si ñu ngă leh kơ ƀuôn Yêrikô leh anăn kơ mtao gơ̆, leh anăn phung ƀuôn sang Gabaôn ngă leh klei êđăp ênang hŏng phung Israel leh anăn dôk ti krah phung diñu,
mtao leh anăn phung ƀuôn sang huĭ snăk, kyuadah ƀuôn Gabaôn jing ƀuôn prŏng, msĕ si sa boh ƀuôn mtao, leh anăn prŏng hĭn kơ ƀuôn Ahi, leh anăn jih phung êkei ƀuôn anăn jing jhŏng ktang.
Snăn Y-Adônisêdek mtao ƀuôn Yêrusalem tiŏ arăng nao kơ Y-Hôham mtao ƀuôn Hêbron, kơ Y-Piram mtao ƀuôn Jarmut, kơ Y-Japhia mtao ƀuôn Lakis, leh anăn kơ Y-Dêbir mtao ƀuôn Êglon, lač,
“Đĭ hriê kơ kâo leh anăn đru kâo, leh anăn brei drei bi blah hŏng ƀuôn Gabaôn; kyuadah ƀuôn anăn ngă leh klei êđăp ênang hŏng Y-Yôsuê leh anăn hŏng phung ƀuôn sang Israel.”
Snăn êma čô mtao phung Amôrit, mtao ƀuôn Yêrusalem, mtao ƀuôn Hêbron, mtao ƀuôn Jarmut, mtao ƀuôn Lakis, mtao ƀuôn Êglon bi kƀĭn mbĭt phung kahan diñu, đĭ nao mbĭt hŏng jih phung kahan diñu jưh giăm ƀuôn Gabaôn čiăng bi blah hŏng gơ̆.
Phung êkei ƀuôn Gabaôn tiŏ nao mnuih kơ Y-Yôsuê ti anôk jưh Gilgal, lač, “Đăm lui tha phung dĭng buăl ih ôh; đĭ hriê bĕ kơ hmei djăl, bi mtlaih leh anăn đru hmei bĕ; kyuadah jih jang mtao phung Amôrit dôk hlăm čar kngư bi kƀĭn leh čiăng ngă kơ hmei.”
Snăn mơ̆ng Gilgal Y-Yôsuê đĭ nao, ñu leh anăn jih jang phung bi blah mbĭt hŏng ñu, leh anăn jih jang phung êkei jhŏng ktang.
Yêhôwa lač kơ Y-Yôsuê, “Đăm huĭ kơ diñu ôh, kyuadah kâo jao leh diñu hlăm kngan ih; amâo mâo sa čô hlăm phung diñu dưi bi kdơ̆ng hŏng ih ôh.”
Snăn Y-Yôsuê truh kơ diñu bhiâo riâo rit leh êbat jih mlam mơ̆ng Gilgal.
Yêhôwa brei diñu mâo klei huĭ snăk ti anăp phung Israel, leh anăn phung Israel bi mdjiê diñu lu snăk ti ƀuôn Gabaôn, leh anăn tiŏ diñu ti êlan đĭ kơ ƀuôn Bet-Hôron, leh anăn bi blah hŏng diñu tơl truh kơ ƀuôn Asêka leh anăn ƀuôn Makêda.
Êjai diñu đuĕ ti anăp phung Israel, êjai diñu trŭn ti anôk đĭ kơ ƀuôn Bet-Hôron Yêhôwa bi lĕ ti dlông diñu boh tâo prŏng mơ̆ng adiê truh ti ƀuôn Asêka, leh anăn diñu djiê; phung djiê hŏng klŏ boh tâo pliêr jing lu hĭn kơ phung djiê hŏng đao gưm phung êkei Israel.
Hlăk anăn Y-Yôsuê blŭ kơ Yêhôwa hlăm hruê Yêhôwa jao phung Amôrit kơ phung êkei Israel; leh anăn ñu lač ti anăp ală phung Israel: “Ơ yang hruê, dôk bĕ ih ti ƀuôn Gabaôn, leh anăn ih, Ơ mlan, dôk bĕ hlăm tlung Aijalon!”
Leh anăn yang hruê wăt mlan mơh dôk hĕ, tơl phung Israel rŭ ênua kơ phung roh diñu. Amâo djŏ hĕ arăng čih klei anăn hlăm hdruôm hră Y-Jasar? Yang hruê dôk hĕ ti krah adiê, leh anăn amâo ruăt lĕ ôh păt čiăng jih sa hruê.
Amâo tuôm mâo hruê msĕ snăn ôh êlâo amâodah êdei, tơdah Yêhôwa hmư̆ asăp sa čô mnuih; kyuadah Yêhôwa bi blah brei kơ phung Israel.
Y-Yôsuê leh anăn jih phung Israel mbĭt hŏng ñu lŏ wĭt kơ anôk jưh ti Gilgal.
Êma čô mtao anăn đuĕ, leh anăn đuĕ dăp hlăm ƀăng boh tâo ti ƀuôn Makêda.
Arăng hưn leh kơ Y-Yôsuê, “Arăng ƀuh leh êma čô mtao, diñu đuĕ dăp hlăm ƀăng boh tâo ti ƀuôn Makêda.”
Y-Yôsuê lač, “Bi klŭng boh tâo prŏng ti mbah ƀăng boh tâo, leh anăn dưm mnuih gak giăm mbah ƀăng anăn.
Ƀiădah diih pô, đăm dôk ti anăn ôh, tiŏ bĕ phung roh diih, ngă kơ phung kahan diñu ti tluôn, đăm brei diñu mŭt hlăm ƀuôn diñu ôh; kyuadah Yêhôwa Aê Diê diih jao leh diñu hlăm kngan diih.”
Tơdah Y-Yôsuê leh anăn phung êkei Israel ruê̆ leh bi mdjiê diñu lu snăk tơl bi luč diñu jih, leh anăn tơdah phung ƀiă adôk mŭt leh hlăm ƀuôn mâo mnư̆ kjăp,
jih jang ƀuôn sang lŏ wĭt êđăp ênang kơ Y-Yôsuê hlăm anôk jưh ti ƀuôn Makêda; amâo mâo sa čô mnuih dôk hlăm čar jhŏng lŏ blŭ sa boh bi kdơ̆ng hŏng phung ƀuôn sang Israel.
Leh anăn Y-Yôsuê lač, “Pŏk bĕ mbah ƀăng boh tâo, leh anăn atăt êma čô mtao anăn kbiă hriê kơ kâo.”
Diñu ngă snăn, leh anăn atăt ba kơ ñu êma čô mtao anăn mơ̆ng ƀăng boh tâo, mtao ƀuôn Yêrusalem, mtao ƀuôn Hêbron, mtao ƀuôn Jarmut, mtao ƀuôn Lakis, mtao ƀuôn Êglon.
Leh diñu atăt ba phung mtao anăn ti anăp Y-Yôsuê, Y-Yôsuê iêu jih jang phung êkei Israel, leh anăn lač kơ phung khua bi blah nao leh mbĭt hŏng ñu, “Hriê giăm, juă jơ̆ng diih ti kkuê phung mtao anei.” Snăn diñu nao giăm leh anăn juă jơ̆ng diñu ti kkuê digơ̆.
Y-Yôsuê lač kơ diñu, “Đăm huĭ amâodah êdu ai ôh; brei diih jing ktang leh anăn jhŏng; kyuadah snei yơh Yêhôwa srăng ngă hŏng jih jang phung roh diih, hŏng phung diih bi blah.”
Leh klei anăn Y-Yôsuê koh bi mdjiê diñu, leh anăn yuôl diñu ti êma ƀĕ kyâo; asei mlei diñu dôk yuôl ti ana kyâo tơl tlam.
Ƀiădah ti yang hruê lĕ Y-Yôsuê mtă, leh anăn diñu mtrŭn digơ̆ mơ̆ng ana kyâo leh anăn hwiê digơ̆ hlăm ƀăng boh tâo anôk digơ̆ đuĕ dăp leh, leh anăn dưm boh tâo prŏng ti mbah ƀăng anăn, adôk hlŏng kơ hruê anei.
Y-Yôsuê mă ƀuôn Makêda hruê anăn mơh, leh anăn bi rai ƀuôn anăn wăt mtao hŏng mta đao gưm; ñu bi mdjiê grăp čô mnuih hlăm ƀuôn anăn, amâo lui adôk sa čô ôh; leh anăn ñu ngă kơ mtao ƀuôn Makêda msĕ si ñu ngă leh kơ mtao ƀuôn Yêrikô.
Leh anăn mơ̆ng ƀuôn Makêda Y-Yôsuê leh anăn jih jang phung Israel mbĭt hŏng ñu đuĕ nao bi blah hŏng ƀuôn Lipna.
Yêhôwa jao ƀuôn anăn wăt mtao gơ̆ mơh hlăm kngan phung Israel; leh anăn ñu bi rai ƀuôn anăn leh anăn bi mdjiê grăp čô mnuih hlăm ƀuôn anăn hŏng mta đao gưm; ñu amâo lui sa čô adôk ôh, leh anăn ñu ngă kơ mtao ƀuôn anăn msĕ si ñu ngă leh kơ mtao ƀuôn Yêrikô.
Y-Yôsuê leh anăn jih jang phung Israel mbĭt hŏng ñu đuĕ mơ̆ng ƀuôn Lipna nao kơ ƀuôn Lakis, mkra kđông leh anăn bi blah hŏng ƀuôn anăn.
Yêhôwa jao ƀuôn Lakis hlăm kngan phung Israel. Y-Yôsuê mă gơ̆ hruê tal dua leh anăn bi rai ƀuôn leh anăn grăp čô dôk hlăm anăn hŏng mta đao gưm, msĕ si ñu ngă leh kơ ƀuôn Lipna.
Hlăk anăn Y-Hôram mtao ƀuôn Gêser đĭ nao čiăng đru dŏng ƀuôn Lakis; leh anăn Y-Yôsuê ngă kơ ñu leh anăn phung ƀuôn sang ñu tơl amâo mâo sa čô adôk ôh.
Y-Yôsuê mbĭt hŏng jih jang phung Israel đuĕ nao mơ̆ng ƀuôn Lakis kơ ƀuôn Êglon. Diñu mkra kđông leh anăn bi blah hŏng ƀuôn anăn.
Diñu mă ƀuôn anăn hruê anăn mơh, leh anăn ngă kơ ƀuôn hŏng mta đao gưm, leh anăn bi mdjiê grăp čô mnuih hlăm ƀuôn anăn hruê anăn, msĕ si ñu ngă leh kơ ƀuôn Lakis.
Leh anăn Y-Yôsuê mbĭt hŏng jih jang phung Israel mơ̆ng ƀuôn Êglon đĭ nao kơ ƀuôn Hêbron; leh anăn diñu bi blah hŏng ƀuôn anăn,
leh anăn mă bi rai ƀuôn anăn hŏng mta đao gưm mbĭt hŏng mtao wăt ƀuôn điêt, leh anăn jih jang mnuih dôk hlăm anăn. Ñu amâo lui sa čô adôk ôh, msĕ si ñu ngă leh kơ ƀuôn Êglon, leh anăn bi rai ƀuôn anăn mbĭt hŏng jih jang mnuih dôk hlăm ƀuôn.
Leh anăn Y-Yôsuê mbĭt hŏng jih jang phung Israel wir nao kơ ƀuôn Dêbir leh anăn ngă kơ ƀuôn anăn.
Ñu mă ƀuôn anăn mbĭt hŏng mtao gơ̆ leh anăn jih jang ƀuôn điêt. Diñu bi rai digơ̆ hŏng mta đao gưm leh anăn bi mdjiê grăp čô mnuih hlăm ƀuôn anăn. Ñu amâo lui sa čô ăt dôk ôh. Msĕ si ñu ngă leh kơ ƀuôn Hêbron leh anăn kơ ƀuôn Lipna leh anăn mtao gơ̆, snăn mơh ñu ngă kơ ƀuôn Dêbir leh anăn mtao gơ̆.
Snăn Y-Yôsuê dưi hŏng jih ala čar, čar kngư, čar dhŭng, čar lăn dap leh anăn čar kbuôn, leh anăn mtao digơ̆. Ñu amâo lui sa čô ăt dôk ôh, ƀiădah bi rai jih mnơ̆ng thâo bi êwa, tui si Yêhôwa Aê Diê phung Israel mtă leh.
Y-Yôsuê dưi hŏng diñu mơ̆ng ƀuôn Kadês-Barnê truh kơ ƀuôn Gasa, jih čar Gôsen truh kơ ƀuôn Gabaôn.
Y-Yôsuê mă jih phung mtao anăn leh anăn ala čar diñu sa bliư̆, kyuadah Yêhôwa Aê Diê phung Israel bi blah brei kơ phung Israel.
Leh anăn Y-Yôsuê mbĭt hŏng jih jang phung Israel lŏ wĭt kơ anôk jưh ti Gilgal.
Tơdah Y-Jabin mtao ƀuôn Hasôr hmư̆ klei anăn, ñu tiŏ nao mnuih kơ Y-Jôbap mtao ƀuôn Madon, kơ mtao ƀuôn Simrôn, kơ mtao ƀuôn Aksap,
leh anăn kơ phung mtao dôk ti čar kngư ti dưr leh anăn hlăm tlung phă dhŭng čar Čhinêrôt hlăm čar lăn dap, leh anăn ƀuôn Dor tĭng yŭ,
kơ phung Kanaan ti ngŏ leh anăn ti yŭ, kơ phung Amôrit, kơ phung Hitit, kơ phung Pêrisit, kơ phung Jêbusit hlăm čar kngư, leh anăn kơ phung Hiwit ti jơ̆ng čư̆ Hermôn hlăm čar Mispa.
Diñu kbiă mbĭt hŏng jih jang phung kahan diñu, jing sa phung lu snăk, msĕ si čuah ti hang êa ksĭ, mâo aseh leh anăn êdeh aseh lu snăk.
Jih jang phung mtao anăn bi kƀĭn phung kahan diñu nao leh anăn jưh mbĭt ti hnoh êa Mêrôm, čiăng bi blah hŏng phung Israel.
Yêhôwa lač kơ Y-Yôsuê. “Đăm huĭ kơ diñu ôh, kyuadah mgi ti mông anei kâo srăng jao jih jang diñu kơ phung Israel bi mdjiê. Brei ih khăt kđao aseh diñu leh anăn čuh êdeh aseh diñu hŏng pui.”
Snăn Y-Yôsuê mbĭt hŏng jih jang phung kahan bi blah truh bhiâo riâo rit kơ diñu ti hnoh êa Mêrôm leh anăn ngă kơ diñu.
Yêhôwa jao diñu hlăm kngan phung Israel. Phung Israel ngă kơ diñu leh anăn tiŏ diñu truh ti Sidôn, ƀuôn Prŏng leh anăn ƀuôn Misrêpôt-Maim, leh anăn phă ngŏ truh kơ tlung Mispê, leh anăn bi mdjiê diñu tơl amâo mâo sa čô ăt dôk ôh.
Y-Yôsuê ngă kơ diñu msĕ si Yêhôwa mtă leh kơ ñu; ñu khăt kđao aseh digơ̆ leh anăn čuh êdeh aseh digơ̆ hŏng pui.
Hlăk anăn Y-Yôsuê lŏ wĭt mă ƀuôn Hasôr leh anăn koh mtao ƀuôn anăn hŏng đao gưm; kyuadah mphŭn dô Hasôr jing ƀuôn akŏ kơ jih jang ƀuôn ala mtao anăn.
Diñu koh hŏng đao gưm jih jang mnuih dôk hlăm anăn, leh anăn amâo mâo sa mta mnơ̆ng bi êwa adôk ôh, leh anăn ñu čuh ƀuôn Hasôr hŏng pui.
Y-Yôsuê mă jih ƀuôn phung mtao anăn wăt phung mtao diñu, leh anăn bi rai diñu jih hŏng mta đao gưm, tui si Y-Môis dĭng buăl Yêhôwa mtă leh.
Ƀiădah phung Israel amâo čuh jih ôh boh ƀuôn dôk ti kbuôn, knŏng ƀuôn Hasôr, Y-Yôsuê čuh leh.
Phung ƀuôn sang Israel mă kơ diñu pô jih jang mnơ̆ng plah mă mơ̆ng jih jang ƀuôn anăn leh anăn mnơ̆ng rông; ƀiădah diñu koh hŏng đao gưm jih jang mnuih tơl bi rai digơ̆ jih, amâo lui sa mta mnơ̆ng bi êwa adôk ôh.
Tui si Yêhôwa mtă leh kơ Y-Môis dĭng buăl Ñu, snăn Y-Môis mtă kơ Y-Yôsuê, leh anăn Y-Yôsuê ngă snăn. Ñu amâo kƀah ôh ngă sa mta mơ̆ng jih jang klei Yêhôwa mtă leh kơ Y-Môis.
Snăn Y-Yôsuê mă jih ala čar anăn, kwar kngư leh anăn jih kwar Dhŭng, jih kwar Gôsen, leh anăn kwar lăn dap, leh anăn jih tlung, kwar kngư Israel leh anăn lăn dap ñu,
mơ̆ng čư̆ kla Halak đĭ phă Sêir truh kơ ƀuôn Baal-Gat hlăm tlung Liƀan ti jơ̆ng čư̆ Hermôn. Ñu mă jih mtao ala čar anăn leh anăn bi mdjiê digơ̆.
Y-Yôsuê bi blah sui snăk hŏng jih jang phung mtao anăn.
Amâo mâo sa boh ƀuôn ngă klei êđăp ênang hŏng phung ƀuôn sang Israel ôh, knŏng phung Hiwit dôk ti ƀuôn Gabaôn. Diñu mă jih hŏng klei bi blah.
Kyuadah Yêhôwa yơh bi khăng ai tiê diñu brei diñu nao bi blah hŏng phung Israel, čiăng kơ diñu srăng rai jih, amâo mâo klei pap mñai ôh, ƀiădah rai luč jih, tui si Yêhôwa mtă leh kơ Y-Môis.
Hlăk anăn Y-Yôsuê nao ngă kơ phung Anakim dôk hlăm kngư čư̆ ti ƀuôn Hêbron, ti Dêbir, ti Anap, leh anăn ti jih kngư čư̆ Yuđa, leh anăn čư̆ Israel. Y-Yôsuê bi rai diñu jih mbĭt hŏng ƀuôn diñu.
Amâo lŏ mâo sa čô Anakim ôh adôk hlăm ala čar phung ƀuôn sang Israel; knŏng adôk hlăm ƀuôn Gasa, hlăm ƀuôn Gat, leh anăn hlăm ƀuôn Asdôt.
Snăn Y-Yôsuê plah mă jih kluôm ala čar, tui si jih klei Yêhôwa blŭ leh kơ Y-Môis; leh anăn Y-Yôsuê brei gơ̆ jing ngăn dưn kơ phung Israel tui si klei bi mbha kơ phung găp djuê diñu. Leh anăn ala čar mdei mơ̆ng klei bi blah.
Nĕ anei phung mtao phung Israel dưi leh, leh anăn mă bha čar diñu ti nah dih êa krông Yurdan phă yang hruê ƀlĕ, mơ̆ng hnoh Arnôn truh kơ čư̆ Hermôn, leh anăn jih tlung tĭng ngŏ:
Y-Sihôn mtao phung Amôrit dôk ti ƀuôn Hêsbôn leh anăn kiă kriê mơ̆ng ƀuôn Arôer ti knhal hnoh Arnôn, leh anăn mơ̆ng krah tlung truh ti êa krông Jabôk, kdriêl lăn phung Amôn, čiăng lač sa mkrah kdriêk čar Galaat,
ñu kiă kriê msĕ mơh nah ngŏ Arabah, mơ̆ng êa ksĭ Čhinêrôt truh ti êa ksĭ Arabah (êa ksĭ Hra), truh kơ Bet-Jêsimôt, leh anăn tĭng ngŏ truh ti tlung čư̆ Pisga;
leh anăn Y-Ôk mtao Basan, sa čô adôk mơ̆ng phung Rêphaim, dôk ti Astarôt leh anăn Êdrei,
leh anăn kiă kriê čư̆ Hermôn, kwar Salêka, leh anăn jih kdriêk čar Basan truh ti kdriêl phung Gêsurit leh anăn phung Makatit, leh anăn sa mkrah kdriêk čar Galaat truh ti kdriêl lăn Y-Sihôn mtao Hêsbôn.
Y-Môis dĭng buăl Yêhôwa leh anăn phung ƀuôn sang Israel dưi hŏng diñu leh; leh anăn Y-Môis dĭng buăl Yêhôwa brei lăn diñu jing ngăn dưn kơ phung Ruben, kơ phung Gat, leh anăn kơ sa mkrah găp djuê Manasê.
Nĕ anei phung mtao hlăm ala čar Y-Yôsuê leh anăn phung ƀuôn sang Israel dưi leh tĭng nah yŭ êa krông Yurdan, dơ̆ng mơ̆ng Baal-Gat hlăm tlung Liƀan truh ti čư̆ Kla phă Sêir (Y-Yôsuê brei lăn čar diñu jing ngăn dưn kơ phung găp djuê Israel tui si klei bi mbha,
hlăm čar kngư, hlăm lăn dap, hlăm tlung, ti kbuôn, hlăm kdrăn tač, leh anăn hlăm dhŭng, čar phung Hitit, phung Amôrit, phung Kanaan, phung Pêrisit, phung Hiwit, leh anăn phung Jêbusit):
mtao ƀuôn Yêrikô sa, mtao ƀuôn Ahi giăm ƀuôn Bêthel sa,
mtao ƀuôn Yêrusalem sa, mtao ƀuôn Hêbron sa,
mtao ƀuôn Jarmut sa, mtao ƀuôn Lakis sa,
mtao ƀuôn Êglon sa, mtao ƀuôn Gêser sa,
mtao ƀuôn Dêbir sa, mtao ƀuôn Gêder sa,
mtao ƀuôn Hôrma sa, mtao ƀuôn Arat sa,
mtao ƀuôn Lipna sa, mtao ƀuôn Adulam sa,
mtao ƀuôn Makêda sa, mtao ƀuôn Bêthel sa,
mtao ƀuôn Tapua sa, mtao ƀuôn Hêpher sa,
mtao ƀuôn Aphek sa, mtao ƀuôn Lasaron sa,
mtao ƀuôn Madon sa, mtao ƀuôn Hasô sa,
mtao ƀuôn Simrôn-Mêrôn sa, mtao ƀuôn Aksap sa,
mtao ƀuôn Tanak sa, mtao ƀuôn Mêgidô sa,
mtao ƀuôn Kadês sa, mtao ƀuôn Joknêam ti čư̆ Karmel sa,
mtao ƀuôn Dor hlăm anôk dlông Dor sa, mtao ƀuôn Gôim ti Gilgal sa,
mtao ƀuôn Tirsa sa; jih jang mtao mâo tlâo pluh sa čô.
Y-Yôsuê mduôn leh, dôk hdĭp lu thŭn leh. Yêhôwa lač kơ ñu, “Ih mduôn leh anăn dôk hdĭp lu thŭn leh, leh anăn ăt dôk mâo lu boh čar brei ih srăng plah mă.
Nĕ anei čar ăt dôk: jih jang čar phung Philistin, leh anăn jih čar phung Gêsurit
(dơ̆ng mơ̆ng êa krông Sihôr dôk ti ngŏ čar Êjip phă dưr truh kơ kdriêl lăn ƀuôn Êkron, čar anăn arăng yap čar Kanaan; mâo êma čô mtao phung Philistin, mtao Gasa, Asdôt, Askalon, Gat, leh anăn Êkron) leh anăn phung mtao Awim,
tĭng dhŭng, jih čar phung Kanaan, leh anăn Mêara jing dŏ phung Sidôn, truh kơ Aphek, truh kơ kdriêl lăn phung Amôrit,
leh anăn čar phung Gêbalit, leh anăn jih čar Liƀan phă yang hruê ƀlĕ, dơ̆ng mơ̆ng ƀuôn Baal-Gat ti jơ̆ng čư̆ Hermôn truh kơ anôk mŭt Hamat.
Jih jang mnuih dôk hlăm čar kngư dơ̆ng mơ̆ng čar Liƀan truh kơ Misrêpôt-Maim, jih jang phung Sidôn. Kâo pô srăng suôt diñu mơ̆ng anăp phung ƀuôn sang Israel; knŏng bi mbha čar anăn kơ phung Israel jing ngăn dưn, tui si kâo mtă leh kơ ih.
Snăn ară anei bi mbha kdriêk čar anăn jing ngăn dưn kơ dua păn găp djuê leh anăn kơ sa mkrah găp djuê Manasê.”
Sa mkrah mkăn găp djuê Manasê, phung Ruben leh anăn phung Gat mă tŭ ngăn dưn diñu Y-Môis brei leh kơ diñu tĭng nah ngŏ êa krông Yurdan, tui si Y-Môis dĭng buăl Yêhôwa brei kơ diñu:
dơ̆ng mơ̆ng Arôer dôk ti knhal hnoh Arnôn, ƀuôn dôk ti krah tlung, leh anăn jih lăn dap kngư mơ̆ng Mêdêba truh kơ Dibôn;
jih jang ƀuôn prŏng Y-Sihôn mtao phung Amôrit, pô kiă kriê leh ti ƀuôn Hêsbôn, truh kơ kdriêl lăn phung Amôn;
kdriêk čar Galaat, kdriêk čar phung Gêsurit leh anăn phung Makatit, jih čư̆ Hermôn, leh anăn jih čar Basan truh ti ƀuôn Salêka;
jih ƀuôn ala mtao Y-Ôk hlăm čar Basan, pô kiă kriê leh ti Astarôt leh anăn ti Êdrei (knŏng hjăn ñu ăt dôk mơ̆ng phung Rêphaim); Y-Môis dưi leh hŏng phung anăn leh anăn suôt hĕ diñu.
Ƀiădah phung ƀuôn sang Israel amâo suôt ôh phung Gêsurit leh anăn phung Makatit; snăn phung Gêsurit leh anăn phung Makatit dôk mbĭt hŏng phung Israel hlŏng kơ hruê anei.
Knŏng kơ găp djuê Lêwi Y-Môis amâo brei ngăn dưn ôh; mnơ̆ng myơr brei pui ƀơ̆ng kơ Yêhôwa Aê Diê Israel jing ngăn dưn diñu, tui si Yêhôwa lač leh.
Y-Môis brei leh ngăn dưn kơ găp djuê Ruben tui si sang diñu.
Snăn lăn diñu mă mơ̆ng ƀuôn Arôer ti knhal hnoh Arnôn, leh anăn ƀuôn ti krah tlung, jih čar lăn dap kngư giăm Mêdêba,
ƀuôn Hêsbôn leh anăn jih jang ƀuôn dôk hlăm čar lăn dap kngư, Dibôn, Bamôt-Baal, Bet-Baal-Mêon,
Jahas, Kêdêmôt, Nêphat,
Kiriatham, Sipma, Sêretsahar ti dlông kbuôn hlăm tlung,
Bet-Pêôr, ping čư̆ Pisga, Bet-Jêsimôt,
čiăng lač jih ƀuôn hlăm čar lăn dap kngư, leh anăn jih ƀuôn ala mtao Y-Sihôn mtao phung Amôrit, pô kiă kriê ti Hêsbôn, pô Y-Môis dưi leh mbĭt hŏng phung khua čar Madian, Y-Êwi, Y-Rêkem, Y-Sur, Y-Hur, leh anăn Y-Rêba, phung anak mtao Y-Sihôn, pô dôk hlăm čar.
Đơ hlăm phung diñu phung ƀuôn sang Israel bi mdjiê leh hŏng đao gưm, mâo wăt Y-Balaam anak êkei Y-Bêor, pô hưn êlâo.
Êa krông Yurdan jing kdriêl lăn phung Ruben. Anăn yơh ngăn dưn kơ phung Ruben, tui si găp djuê diñu mbĭt hŏng ƀuôn prŏng leh anăn ƀuôn điêt diñu.
Y-Môis brei leh mơh ngăn dưn kơ găp djuê phung Gat tui si găp djuê diñu.
Lăn diñu jing Jaser, jih jang ƀuôn prŏng čar Galaat, leh anăn sa mkrah čar phung Amôn truh kơ ƀuôn Arôer tĭng ngŏ ƀuôn Raba,
dơ̆ng mơ̆ng ƀuôn Hêsbôn truh kơ Ramat-Mispê mbĭt hŏng Betônim, leh anăn dơ̆ng mơ̆ng ƀuôn Mahanaim truh kơ kdriêl lăn Dêbir,
leh anăn hlăm tlung mâo Bet-Haram, Bet-Nimra, Sukôt, leh anăn Saphôn, čiăng lač kdrêč ăt dôk mơ̆ng ƀuôn ala mtao Y-Sihôn mtao Hêsbôn, hlŏng kơ êa krông Yurdan jing kdriêl truh kơ knhal êa ksĭ Čhinêrôt tĭng ngŏ hang nah dih êa krông Yurdan.
Anăn yơh jing ngăn dưn kơ phung Gat tui si sang diñu, mbĭt hŏng ƀuôn prŏng leh anăn điêt diñu.
Y-Môis brei ngăn dưn kơ sa mkrah găp djuê phung Manasê, bi mbha kơ sa mkrah găp djuê Manasê tui si sang diñu.
Čar diñu dơ̆ng mơ̆ng Mahanaim, kluôm Basan, leh anăn jih ƀuôn ala mtao Y-Ôk mtao Basan, leh anăn jih ƀuôn điêt Jair hlăm Basan, mâo năm pluh boh ƀuôn prŏng,
sa mkrah kdriêk čar Galaat, ƀuôn Astarôt leh anăn ƀuôn Êdrei, ƀuôn anăn hlăm ƀuôn ala mtao Y-Ôk hlăm Basan. Ƀuôn anei bi mbha kơ phung ƀuôn sang Y-Makir čô čĕ Y-Manasê kơ sa mkrah phung Makir tui si găp djuê diñu.
Anăn yơh jing ngăn dưn Y-Môis bi mbha lăn dap Môap hang nah dih êa krông Yurdan phă ngŏ Yêrikô.
Ƀiădah Y-Môis amâo brei ngăn dưn kơ găp djuê Lêwi ôh; Yêhôwa Aê Diê Israel jing ngăn dưn kơ diñu, tui si Ñu lač leh kơ phung Israel.
Nĕ anei jing ngăn dưn phung ƀuôn sang Israel mă tŭ hlăm kdriêk čar Kanaan, tui si khua ngă yang Y-Êlêasar, Y-Yôsuê anak êkei Y-Nun, leh anăn phung khua kơ sang ama hlăm găp djuê phung ƀuôn sang Israel bi mbha leh kơ diñu.
Diñu bi mbha ngăn dưn anăn kơ phung dua păn leh anăn kơ sa mkrah găp djuê hŏng klei mđăo tui si Yêhôwa mtă leh kơ Y-Môis.
Kyuadah Y-Môis brei leh ngăn dưn kơ dua leh anăn kơ sa mkrah găp djuê hang nah dih êa krông Yurdan; ƀiădah ñu amâo brei ngăn dưn ôh kơ phung Lêwi mbĭt hŏng diñu.
Kyuadah phung ƀuôn sang Y-Yôsep jing dua phung găp djuê, Manasê leh anăn Êphraim; leh anăn arăng amâo brei sa kdrêč lăn ôh kơ phung Lêwi, knŏng brei ƀuôn kơ diñu dôk, mbĭt hŏng kdrăn rơ̆k pioh kơ hlô mnơ̆ng diñu rông.
Phung ƀuôn sang Israel ngă tui si Yêhôwa mtă leh kơ Y-Môis; diñu bi mbha lăn čar.
Phung ƀuôn sang Yuđa nao kơ Y-Yôsuê ti Gilgal; leh anăn Y-Kalep anak êkei Y-Jêphunê mơ̆ng phung Kênisit lač kơ ñu, “Ih thâo klei Yêhôwa blŭ leh kơ Y-Môis, mnuih Aê Diê ti Kadês-Barnê, djŏ kơ ih leh anăn kơ kâo.
Kâo mâo pă pluh thŭn leh tơdah Y-Môis, dĭng buăl Yêhôwa tiŏ kâo nao mơ̆ng Kadês-Barnê duah ksiêm čar; leh anăn kâo wĭt hưn kơ ñu tui si klei sĭt kâo ƀuh.
Phung ayŏng adei kâo đĭ nao mbĭt hŏng kâo bi êdu ai phung ƀuôn sang; ƀiădah kâo tui hlue leh Yêhôwa Aê Diê kâo hlăm jih jang klei.
Hruê anăn, Y-Môis kat asei lač, ‘Sĭt nik čar jơ̆ng ih juă leh srăng jing ngăn dưn hlŏng lar kơ ih leh anăn kơ phung anak čô ih, kyuadah ih tui Yêhôwa, Aê Diê kâo hlăm jih jang klei.’
Nĕ ară anei Yêhôwa ăt pioh kâo hdĭp tui si Ñu lač leh, êjai pă pluh êma thŭn dơ̆ng mơ̆ng hruê Yêhôwa blŭ klei anăn kơ Y-Môis, êjai phung Israel êbat hiu hlăm kdrăn tač; leh anăn nĕ ară anei kâo mâo leh sa păn pluh êma thŭn.
Hruê anei kâo ăt jing ktang mơai msĕ si hruê Y-Môis tiŏ nao kâo; klei mơai kâo hruê anei jing msĕ si klei mơai kâo hlăk anăn, pioh kơ klei bi blah leh anăn kơ klei wĭt nao.
Snăn ară anei, brei bĕ kơ kâo čư̆ anei, anôk Yêhôwa blŭ leh hlăk anăn; kyuadah ih hmư̆ leh hruê anăn mâo phung Anakim dôk ti anăn, mâo ƀuôn prŏng leh anăn kjăp. Năng ai Yêhôwa srăng dôk mbĭt hŏng kâo, leh anăn kâo srăng suôt diñu tui si Yêhôwa lač leh.”
Hlăk anăn Y-Yôsuê hơêč hmưi klei jăk jĭn kơ Y-Kalep; leh anăn ñu brei Hêbron jing ngăn dưn kơ Y-Kalep anak êkei Y-Jêphunê.
Snăn yơh, Hêbron jing leh ngăn dưn kơ Y-Kalep anak êkei Y-Jêphunê mơ̆ng phung Kênisit hlŏng kơ hruê anei, kyuadah ñu tui hlue leh Yêhôwa, Aê Diê Israel hlăm jih jang klei.
Anăn Hêbron mphŭn dô jing Kiriat-Arba. Y-Arba anei jing êkei prŏng yuôm hĭn hlăm phung Anakim. Leh anăn čar mâo klei mdei kơ klei bi blah.
Kdrêč pioh kơ găp djuê phung ƀuôn sang Yuđa tui si sang diñu djŏ tĭng dhŭng truh kơ kdriêl lăn Êđôm, truh kơ kdrăn tač Sin kbưi hĭn phă dhŭng.
Kdriêl diñu tĭng dhŭng nao mơ̆ng knhal Êa Ksĭ Djiê, mơ̆ng kdrŭn phă dhŭng.
Ñu hlue nanao phă dhŭng anôk đĭ ti Akrabim, găn hlue kdrăn tač Sin, leh anăn đĭ hlue phă dhŭng Kadês-Barnê, găn Hêsron, truh ti Adar, wir phă Karka,
găn hlue truh ti Asmôn, lŏ hlue nanao truh kơ êa hnoh Êjip, leh anăn tuč ti êa ksĭ. Anăn srăng jing kdriêl diih tĭng dhŭng.
Kdriêl ngŏ jing Êa Ksĭ Djiê, truh ti mbah êa krông Yurdan. Kdriêl dưr dơ̆ng mơ̆ng kdrŭn êa ksĭ ti mbah êa krông Yurdan;
ñu đĭ truh kơ Bet-Hôgla, găn tĭng dưr Bet-Arba, leh anăn đĭ truh kơ boh tâo Y-Bôhan, anak êkei Y-Ruben;
leh anăn đĭ kơ Dêbir mơ̆ng tlung Akôr, leh anăn hlŏng nao phă dưr, wir phă Gilgal, phă hŏng anôk đĭ Adumim, tĭng dhŭng tlung. Kdriêl găn nao kơ akŏ êa Ên-Sêmes, leh anăn tuč ti akŏ êa Ên-Rôgel;
mơ̆ng anăn kdriêl đĭ giăm tlung anak êkei Y-Hinôm ti dhŭng giăm phung Jêbus (čiăng lač ƀuôn Yêrusalem); leh anăn kdriêl đĭ truh kơ čŏng čư̆ giăm tlung Y-Hinôm tĭng yŭ, ti knhal dưr tlung Rêphaim.
Mơ̆ng čŏng čư̆ kdriêl nao truh kơ akŏ êa Nêptôa, leh anăn mơ̆ng anăn truh ti ƀuôn hlăm čư̆ Êphron; mơ̆ng anăn kdriêl weh dar truh ti Balah (jing Kiriat-Jêrim);
leh anăn kdriêl weh dar phă yŭ truh ti čư̆ Sêir, truh tĭng dưr čư̆ Jêrim (amâodah Čhêsalon), trŭn ti Bet-Sêmes, giăm Timna.
Kdriêl lŏ hlue nao tĭng dưr kbuôn Êkron, weh dar truh kơ Sikêron, găn hlue čư̆ Balah, truh kơ Japhel; leh anăn tuč ti êa ksĭ.
Kdriêl yŭ jing hlue hang Êa Ksĭ Prŏng. Anăn yơh jing kdriêl jŭm dar phung ƀuôn sang Yuđa tui si găp djuê diñu.
Tui si klei Yêhôwa mtă leh kơ Y-Yôsuê, ñu brei kơ Y-Kalep anak êkei Y-Jêphunê sa kdrêč ti krah phung ƀuôn sang Yuđa, Kiriat-Arba, lŏ bi anăn ƀuôn prŏng Hêbron (Y-Arba jing ama Y-Anak).
Y-Kalep suôt mơ̆ng anăn tlâo čô anak êkei Y-Anak: Y-Sêsai, Y-Ahiman, leh anăn Y-Talmai, phung anak čô Y-Anak.
Mơ̆ng anăn ñu đĭ nao ngă kơ phung dôk hlăm ƀuôn prŏng Dêbir. Anăn ƀuôn prŏng Dêbir mphŭn dô jing Kiriat-Sêpher.
Y-Kalep lač, “Hlei pô nao mblah Kiriat-Sêpher leh anăn mă gơ̆, kâo srăng brei anak mniê kâo H'Aksa jing mô̆ kơ ñu.”
Y-Ôtniêl, anak êkei Y-Kênas, adei Y-Kalep, mă ƀuôn anăn, leh anăn Y-Kalep brei anak mniê gơ̆ H'Aksa jing mô̆ kơ ñu.
Tơdah mniê anăn nao dôk ñu, gơ̆ mtrŭt ñu akâo sa bĭt hma mơ̆ng ama gơ̆. Mniê anăn trŭn mơ̆ng aseh gơ̆ leh anăn Y-Kalep lač kơ gơ̆, “Ya ih čiăng?”
Gơ̆ lač kơ ñu, “Brei kơ kâo sa mta mnơ̆ng; kyuadah ih brei leh kâo dôk hlăm čar Dhŭng. Brei kơ kâo akŏ êa msĕ mơh.” Leh anăn Y-Kalep brei kơ gơ̆ jih akŏ êa ti dlông leh anăn ti gŭ.
Anei jing ngăn dưn kơ phung ƀuôn sang Yuđa tui si găp djuê diñu.
Jih jang ƀuôn prŏng jing dŏ phung ƀuôn sang Yuđa ti knhal dhŭng, phă kdriêl lăn čar Êđôm mâo: Kapsêel, Êder, Jagur,
Kina, Dimôna, Adada,
Kadês, Hasôr, Itnan,
Sip, Têlem, Bêalôt,
Hasôr-Hadata, Kêriôt-Hêsron (lŏ bi anăn ƀuôn Hasôr),
Amam, Sêma, Môlada,
Hasar-Gada, Hêsmon, Bet-Pêlet,
Hasar-Sual, Bêr-Sêba, Bisôtia,
Balah, Im, Êsem,
Êltôlat, Čhêsil, Hôrma,
Siklak, Madmana, Sansana,
Lêbaôt, Silhim, Ain, leh anăn Rimôn; jih jang ƀuôn anăn mâo dua pluh dua păn mbĭt hŏng ƀuôn điêt diñu.
Hlăm lăn dap mâo ƀuôn: Êstaôl, Sôra, Asna,
Sanôa, Ênganim, Tapua, Ênam,
Jarmut, Adulam, Sôkô, Asêka,
Saraim, Aditaim, Gêdêra, Gêdêrôtaim, pluh pă ƀuôn mbĭt hŏng ƀuôn điêt diñu.
Ƀuôn Sênan, Hadasa, Mikdalgat,
Dilin, Mispê, Joktêel,
Lakis, Bôskat, Êglon,
Kabon, Lahmam, Čhitlis,
Gêdêrôt, Bet-Dagôn, Nama, leh anăn Makêda; pluh năm boh ƀuôn mbĭt hŏng ƀuôn điêt diñu,
ƀuôn Lipna, Êther, Asan,
Ipta, Asna, Nêsip,
Kaila, Aksip, leh anăn Marêsa; dua păn boh ƀuôn mbĭt hŏng ƀuôn điêt diñu.
Ƀuôn Êkron mbĭt hŏng ƀuôn prŏng leh anăn ƀuôn điêt diñu;
dơ̆ng mơ̆ng ƀuôn Êkron truh ti êa ksĭ, jih ƀuôn prŏng giăm ƀuôn Asdôt mbĭt hŏng ƀuôn điêt diñu.
Ƀuôn Asdôt leh anăn ƀuôn prŏng leh anăn điêt ñu; ƀuôn Gasa leh anăn ƀuôn prŏng leh anăn điêt ñu; truh kơ êa hnoh Êjip, leh anăn kơ Êa Ksĭ Prŏng wăt ktuê hang ñu.
Hlăm čar kngư mâo ƀuôn: Samir, Jatir, Sôkô,
Dana, Kiriat-Sana (lŏ bi anăn ƀuôn Dêbir),
Anap, Êstêmô, Anim,
Gôsen, Hôlon, leh anăn Gilô; pluh sa boh ƀuôn prŏng mbĭt hŏng ƀuôn điêt diñu.
Ƀuôn Arap, Duma, Êsan,
Janim, Bet-Tapua, Aphêka,
Humta, Kiriat-Arba (lŏ bi anăn ƀuôn Hêbron), leh anăn Siôr; dua păn boh ƀuôn mbĭt hŏng ƀuôn điêt diñu.
Ƀuôn Maôn, Karmel, Sip, Juta,
Jesrêel, Jokdam, Sanôa,
Kain, Gibêa, leh anăn Timna; pluh boh ƀuôn mbĭt hŏng ƀuôn điêt diñu.
Ƀuôn Halhul, Bet-Sur, Gêdôr,
Marat, Bet-Anôt, leh anăn Êltêkon; năm boh ƀuôn mbĭt hŏng ƀuôn điêt diñu.
Ƀuôn Kiriat-Baal (lŏ bi anăn Kiriat-Jêrim), Raba; dua boh ƀuôn mbĭt hŏng ƀuôn điêt diñu.
Hlăm kdrăn tač mâo ƀuôn: Bet-Arba, Midin, Sêkaka,
Nipsan, Hra, leh anăn Êngêdi; năm boh ƀuôn mbĭt hŏng ƀuôn điêt diñu.
Ƀiădah phung ƀuôn sang Yuđa amâo dưi suôt ôh phung Jêbusit dôk hlăm ƀuôn Yêrusalem. Snăn phung Jêbusit ăt dôk mbĭt hŏng phung ƀuôn sang Yuđa ti ƀuôn Yêrusalem hlŏng kơ hruê anei.
Kdrêč bi mbha kơ phung anak čô Y-Yôsep nao mơ̆ng êa krông Yurdan giăm ƀuôn Yêrikô ti ngŏ êa Yêrikô, mŭt hlăm kdrăn tač, đĭ mơ̆ng ƀuôn Yêrikô kơ čar kngư truh ti ƀuôn Bêthel;
nao mơ̆ng ƀuôn Bêthel truh kơ ƀuôn Lus, leh anăn găn truh kơ ƀuôn Atarôt, lăn phung Arkit;
mơ̆ng anăn nao phă yŭ truh kơ čar Japhlêtit truh kơ čar Bet-Hôron ti gŭ hĭn, truh kơ ƀuôn Gêser, leh anăn tuč ti êa ksĭ.
Phung ƀuôn sang Y-Yôsep, phung Manasê leh anăn phung Êphraim, mă tŭ ngăn dưn diñu.
Snei čar phung Êphraim tui si găp djuê diñu: kdriêl ngăn dưn diñu tĭng ngŏ jing ƀuôn Atarôt-Adar truh kơ ƀuôn Bet-Hôron ti dlông.
Kdriêl nao mơ̆ng anăn truh ti êa ksĭ; tĭng dưr jing ƀuôn Mikmêtat; leh anăn tĭng ngŏ kdriêl weh dar phă Tanat-Silô, leh anăn găn ƀuôn anăn tĭng ngŏ truh kơ ƀuôn Janôa,
mơ̆ng ƀuôn Janôa kdriêl truh phă ƀuôn Atarôt leh anăn Nara, sô̆ ƀuôn Yêrikô, leh anăn tuč ti êa krông Yurdan.
Mơ̆ng ƀuôn Tapua kdriêl nao phă yŭ truh kơ êa hnoh Kana, leh anăn tuč ti êa ksĭ. Msĕ snăn jing ngăn dưn kơ găp djuê phung Êphraim tui si găp djuê diñu,
mbĭt hŏng ƀuôn điêt pioh leh kơ phung Êphraim ti krah ngăn dưn phung Manasê, jih jang ƀuôn anăn mbĭt hŏng ƀuôn điêt diñu.
Ƀiădah diñu amâo suôt ôh phung Kanaan dôk hlăm ƀuôn Gêser; snăn phung Kanaan ăt dôk ti krah phung Êphraim hlŏng kơ hruê anei, ƀiădah jing hlŭn.
Leh anăn arăng bi mbha čar kơ phung găp djuê Manasê, kyuadah ñu jing anak Y-Yôsep kkiêng êlâo hĭn. Kơ Y-Makir, anak êkei Y-Manasê kkiêng êlâo hĭn, jing ama Y-Galaat, arăng brei čar Galaat leh anăn čar Basan, kyuadah ñu jing mnuih bi blah.
Arăng bi mbha čar kơ phung găp djuê Manasê ăt dôk tui si găp djuê diñu, Y-Abiêser, Y-Hêlek, Y-Asriel, Y-Sičem, Y-Hêpher, leh anăn Y-Sêmida. Anăn jing phung êkei anak čô Y-Manasê, čô Y-Yôsep, tui si găp djuê diñu.
Bi Y-Sêlôpêhat anak êkei Y-Hêpher, čô Y-Galaat, čĕ Y-Makir, rĕ Y-Manasê, ñu amâo mâo anak êkei ôh, ƀiădah knŏng phung anak mniê; leh anăn anei anăn phung anak mniê ñu, H'Mahla, H'Nôa, H'Hôgla, H'Milka, leh anăn H'Tirsa.
Diñu nao ti anăp Y-Êlêasar khua ngă yang, ti anăp Y-Yôsuê anak êkei Y-Nun, leh anăn ti anăp phung khua, lač, “Yêhôwa mtă leh kơ Y-Môis brei kơ hmei ngăn dưn ti krah phung ayŏng adei hmei.” Snăn tui si klei Yêhôwa mtă ñu brei kơ digơ̆ ngăn dưn ti krah phung ayŏng adei ama digơ̆.
Snăn, Manasê mâo pluh kdrêč êngao kơ čar Galaat leh anăn čar Basan ti hang nah dih êa krông Yurdan;
kyuadah phung anak mniê Manasê mă tŭ ngăn dưn mbĭt hŏng phung anak êkei ñu. Arăng bi mbha čar Galaat kơ phung Manasê adôk.
Čar phung Manasê dơ̆ng mơ̆ng ƀuôn Aser truh kơ ƀuôn Mikmêtat, ti ngŏ ƀuôn Sičem; leh anăn kdriêl nao phă dhŭng truh kơ phung dôk ti ƀuôn Ên-Tapua.
Lăn ƀuôn Tapua jing dŏ phung Manasê, ƀiădah ƀuôn Tapua ti knông lăn phung Manasê jing dŏ phung anak êkei Êphraim.
Mơ̆ng anăn kdriêl trŭn nao truh kơ êa hnoh Kana. Jih jang ƀuôn prŏng ti anei, tĭng dhŭng êa hnoh ti krah ƀuôn prŏng Manasê, jing dŏ Êphraim. Kdriêl Manasê nao tĭng dưr êa hnoh leh anăn truh ti êa ksĭ.
Lăn ti dhŭng jing dŏ phung Êphraim, lăn ti dưr jing dŏ phung Manasê, leh anăn êa ksĭ jing kdriêl bi mbha diñu; tĭng dưr truh kơ phung Aser, leh anăn tĭng ngŏ truh kơ phung Isakar.
Phung Manasê mâo mơh hlăm lăn phung Isakar leh anăn phung Aser, dŭm ƀuôn anei: ƀuôn Bet-Sêan leh anăn ƀuôn điêt ñu, ƀuôn Iblêam leh anăn dŭm ƀuôn điêt ñu, phung mnuih dôk hlăm ƀuôn Dor leh anăn dŭm ƀuôn điêt ñu, phung mnuih dôk hlăm ƀuôn Ên-Dor leh anăn dŭm ƀuôn điêt ñu, phung mnuih dôk hlăm ƀuôn Tanak leh anăn dŭm ƀuôn điêt ñu, leh anăn phung mnuih dôk hlăm ƀuôn Mêgidô leh anăn dŭm ƀuôn điêt ñu, tal tlâo jing ƀuôn Naphat.
Ƀiădah phung anak êkei Manasê amâo dưi mă bha ôh jih jang ƀuôn anăn, snăn yơh phung Kanaan ăt dôk hlăm čar anăn.
Wăt tơdah phung ƀuôn sang Israel jing ktang hĭn, diñu mjing phung Kanaan hlŭn lĕ, leh anăn amâo suôt digơ̆ ôh.
Phung găp djuê Yôsep blŭ kơ Y-Yôsuê, lač, “Si ngă ih brei knŏng sa kdrêč jing ngăn dưn hmei, wăt tơdah hmei jing sa phung ƀuôn sang lu, kyuadah Yêhôwa hơêč hmưi klei jăk jĭn kơ hmei hlŏng kơ hruê anei?”
Y-Yôsuê lač kơ diñu, “Tơdah ih jing sa phung ƀuôn sang lu, brei ih đĭ phă kmrơ̆ng, leh anăn ti anôk anăn brei ih jah mă kơ ih pô lăn phung Pêrisit leh anăn phung Rêphaim, kyuadah čar kngư Êphraim jing kniă đei kơ ih.”
Phung găp djuê Yôsep lač, “Čar kngư amâo djăp kơ hmei ôh, ƀiădah jih jang phung Kanaan dôk hlăm lăn dap mâo êdeh aseh msei, wăt phung dôk hlăm ƀuôn Bet-Sêan leh anăn hlăm dŭm ƀuôn điêt ñu, leh anăn phung dôk hlăm tlung Jesrêel.”
Hlăk anăn Y-Yôsuê lač kơ găp djuê Yôsep, kơ phung Êphraim leh anăn kơ phung Manasê, “Ih jing sa phung ƀuôn sang lu, leh anăn mâo klei ktang snăk. Ih amâo srăng mâo knŏng sa kdrêč ôh,
ƀiădah čar kngư srăng bha kơ ih, wăt tơdah jing sa bĭt kmrơ̆ng, brei ih jah leh anăn mă gơ̆ truh kơ kdriêl ñu kbưi hĭn. Kyuadah ih dưi suôt phung Kanaan, wăt tơđah diñu mâo êdeh aseh msei leh anăn jing ktang dưn.”
Jih jang phung Israel bi kƀĭn ti ƀuôn Silô leh anăn mdơ̆ng sang čhiăm klei bi kƀĭn ti anăn. Jih čar mŭt diñu leh.
Ăt dôk kjuh găp djuê phung ƀuôn sang Israel ka mă tŭ ôh ngăn dưn diñu arăng bi mbha leh.
Snăn, Y-Yôsuê lač kơ phung ƀuôn sang Israel, “Dŭm boh sui diih alah mŭt leh anăn mă bha čar Yêhôwa, Aê Diê phung aê diih đưm brei leh kơ diih?
Ruah bĕ tlâo čô êkei mơ̆ng grăp găp djuê, leh anăn kâo srăng tiŏ nao diñu čiăng kơ diñu kbiă nao dlăng čar, čih rup lăn čiăng bi mbha ngăn dưn, leh anăn lŏ wĭt kơ kâo.
Brei diñu bi mbha hlăm kjuh kdrêč, phung Yuđa srăng ăt dôk hlăm čar diñu tĭng dhŭng, leh anăn găp djuê Yôsep hlăm čar diñu tĭng dưr.
Snăn, brei diih čih rup čar hlăm kjuh kdrêč leh anăn ba rup anăn kơ kâo ti anei. Kâo srăng ngă klei mđăo kơ diih ti anei ti anăp Yêhôwa, Aê Diê drei.
Phung Lêwi amâo mâo sa kdrêč ôh ti krah phung diih, kyuadah klei jing khua ngă yang kơ Yêhôwa jing ngăn dưn kơ diñu; leh anăn phung Gat, phung Ruben, leh anăn sa mkrah găp djuê Manasê mă tŭ leh ngăn dưn diñu ti hang nah ngŏ êa krông Yurdan, anôk Y-Môis dĭng buăl Yêhôwa brei leh kơ diñu.”
Phung êkei anăn đuĕ nao, leh anăn Y-Yôsuê mtă kơ phung srăng čih rup lăn snei, “Brei diih hiu tar ƀar leh anăn čih rup čar, leh anăn lŏ wĭt kơ kâo; leh anăn kâo srăng ngă klei mđăo kơ diih ti anei hlăm ƀuôn Silô ti anăp Yêhôwa.”
Snăn, phung êkei anăn đuĕ nao hiu tar ƀar hlăm čar leh anăn čih sa pŏk hdruôm hră klei yăl dliê kơ čar tui si jih jang ƀuôn, bi mbha hlăm kjuh kdrêč. Leh anăn diñu lŏ wĭt kơ Y-Yôsuê ti anôk jưh ti ƀuôn Silô.
Y-Yôsuê ngă klei mđăo kơ diñu hlăm ƀuôn Silô ti anăp Yêhôwa; leh anăn ti anăn Y-Yôsuê bi mbha čar kơ phung ƀuôn sang Israel, kơ grăp čô kdrêč djŏ kơ ñu.
Klei mđăo truh kơ phung Benjamin tui si găp djuê diñu, leh anăn čar bi mbha kơ diñu djŏ plah wah găp djuê phung Yuđa leh anăn găp djuê phung Yôsep.
Tĭng dưr kdriêl diñu dơ̆ng mơ̆ng êa krông Yurdan, đĭ nao phă dưr găn ƀuôn Yêrikô, găn čar kngư phă yŭ, leh anăn tuč ti kdrăn tač Bet-Awen.
Mơ̆ng anăn kdriêl găn tĭng dhŭng phă ƀuôn Lus, ti dlông ƀuôn Lus (lŏ bi anăn ƀuôn Bêthel), leh anăn kdriêl trŭn kơ ƀuôn Atarôt-Adar, ti dlông čư̆ ti dhŭng Bet-Hôron ti gŭ hĭn.
Mơ̆ng anăn kdriêl nao phă anôk mkăn, weh dar mơ̆ng yŭ nao ti dhŭng dơ̆ng mơ̆ng čư̆ dôk tĭng dhŭng giăm ƀuôn Bet-Hôron, leh anăn tuč ti ƀuôn Kiriat-Baal (lŏ bi anăn ƀuôn Kiriat-Jêrim), sa boh ƀuôn găp djuê phung Yuđa. Anăn yơh jing kdriêl ti yŭ.
Kdriêl dhŭng dơ̆ng mơ̆ng roh ƀuôn Kiriat-Jêrim; leh anăn kdriêl lŏ nao phă yŭ truh ti akŏ êa Nêptôa; leh anăn
kdriêl trŭn ti jơ̆ng čư̆ giăm tlung anak êkei Y-Hinôm, dôk hlăm knhal dưr tlung phung Rêphaim; leh anăn trŭn hlue tlung Hinôm tĭng dhŭng giăm phung Jêbusit, trŭn ti Ên-Rôgel;
leh anăn weh dar phă dưr truh ti Ên-Sêmes, leh anăn truh ti Gêliôt phă hŏng anôk đĭ Adumim, leh anăn ñu trŭn ti boh tâo Y-Bôhan anak êkei Y-Ruben.
Ñu găn tĭng dưr giăm ƀuôn Bet-Arba, trŭn kơ tlung Arabah
leh anăn kdriêl găn tĭng dưr giăm ƀuôn Bet-Hôgla; leh anăn tuč ti kdrŭn tĭng dưr Êa Ksĭ Djiê, ti hang dhŭng êa krông Yurdan. Anăn yơh jing kdriêl dhŭng.
Êa krông Yurdan jing kdriêl tĭng ngŏ. Anăn yơh jing ngăn dưn kơ phung Benjamin, tui si găp djuê diñu, anăn jing kdriêl ñu jŭm dar.
Jih jang ƀuôn prŏng phung Benjamin tui si găp djuê diñu mâo: Yêrikô, Bet-Hôgla, Êmek-Kêsis,
Bet-Arabah, Sêmaraim, Bêthel,
Awim, Para, Ôpra,
Čhêparamôni, Ôpni, Gêba — pluh dua boh ƀuôn prŏng mbĭt hŏng ƀuôn diêt diñu;
Gabaôn, Rama, Bêrôt,
Mispê, Čhêpira, Môsa,
Rêkem, Irpêl, Tarala,
Sêla, Ha-Êlep, Jêbus (lŏ bi anăn ƀuôn Yêrusalem), Gibêa, leh anăn Kiriath-jêarim — pluh pă boh ƀuôn prŏng mbĭt hŏng ƀuôn điêt diñu. Anăn yơh jing ngăn dưn phung Benjamin tui si găp djuê diñu.
Klei mđăo tal dua truh kơ Y-Simêôn, phung Simêôn tui si găp djuê diñu. Ngăn dưn diñu dôk ti krah ngăn dưn găp djuê phung Yuđa.
Ngăn dưn diñu mâo: Bêr-Sêba, Sêba, Môlada,
Hasar-Sual, Bala, Êsem,
Êltôlat, Bêthul, Hôrma,
Siklak, Bet-Markabôt, Hasar-Susa,
Bet-Lêbaôt, leh anăn Saruhen — pluh tlâo boh ƀuôn prŏng mbĭt hŏng dŭm ƀuôn điêt diñu;
Ain, Rimôn, Êther, leh anăn Asan — pă boh ƀuôn mbĭt hŏng dŭm ƀuôn điêt diñu;
mbĭt hŏng jih jang ƀuôn điêt jŭm dar ƀuôn prŏng anei truh ti ƀuôn Balat-Bêr, ƀuôn Rama ti čar Dhŭng. Anăn yơh jing ngăn dưn găp djuê phung Simêôn tui si găp djuê diñu.
Ngăn dưn găp djuê phung Simêôn jing sa kdrêč lăn phung Yuđa; kyuadah kdrêč găp djuê phung Yuđa jing prŏng đei kơ diñu, leh anăn găp djuê phung Simêôn mă tŭ ngăn dưn ti krah ngăn dưn diñu.
Klei mđăo tal tlâo truh kơ phung Sabulôn tui si găp djuê diñu. Kdriêl čar ngăn dưn diñu truh kơ ƀuôn Sarit;
mơ̆ng anăn kdriêl nao phă yŭ, hlŏng truh ti ƀuôn Marêal, leh anăn truh djŏ kơ ƀuôn Dabêset, leh anăn truh kơ êa hnoh ti ngŏ ƀuôn Joknêam.
Mơ̆ng ƀuôn Sarit ñu nao phă ngŏ anôk yang hruê ƀlĕ truh kơ kdriêl ƀuôn Kislôt-Tabor, mơ̆ng anăn ñu nao truh ti ƀuôn Dabêrat, leh anăn đĭ kơ ƀuôn Japhia;
mơ̆ng anăn ñu găn ti ngŏ phă anôk yang hruê ƀlĕ truh ti ƀuôn Gat-Hêpher, leh anăn truh ti ƀuôn Êt-Kasin, hlŏng nao kơ ƀuôn Rimôn, leh anăn weh dar phă ƀuôn Nêa;
leh anăn tĭng dưr kdriêl wir phă buôn Hanathôn, leh anăn tuč ti tlung Iptahel;
leh anăn ƀuôn Katat, Nahalal, Simrôn, Idala, leh anăn Betlêhem — pluh dua boh ƀuôn prŏng mbĭt hŏng dŭm ƀuôn điêt diñu.
Anăn yơh jing ngăn dưn kơ phung Sabulôn tui si găp djuê diñu — ƀuôn prŏng anăn mbĭt hŏng ƀuôn điêt diñu.
Klei mđăo tal pă truh kơ Isakar, kơ phung Isakar tui si găp djuê diñu.
Čar diñu mâo ƀuôn Jesrêel, Čhêsulôt, Sunem,
Hapharaim, Sahiôn, Anharat,
Rabit, Kisiôn, Êbes,
Rêmet, Ênganim, Ênhada, Bet-Pasê,
kdriêl ñu msĕ mơh sô̆ hŏng ƀuôn Tabor, Sahasuma, leh anăn Bet-Sêmes, leh anăn kdriêl tuč ti êa krông Yurdan — pluh năm boh ƀuôn prŏng mbĭt hŏng ƀuôn điêt diñu.
Anăn yơh jing ngăn dưn kơ phung Isakar tui si găp djuê diñu — ƀuôn prŏng mbĭt hŏng dŭm ƀuôn điêt diñu.
Klei mđăo tal êma truh kơ phung Aser tui si găp djuê diñu.
Čar diñu mâo ƀuôn Hêlkat, Hali, Bêten, Aksap,
Alamêlek, Amat, leh anăn Misal; ti yŭ ñu sô̆ hŏng ƀuôn Karmel leh anăn ƀuôn Sihôr-Lipnat,
mơ̆ng anăn ñu wir phă ngŏ nao truh ti ƀuôn Bet-Dagôn, leh anăn sô̆ phung Sabulôn leh anăn tlung Iptahel, nao phă dưr truh ti ƀuôn Bet-Êmek leh anăn ƀuôn Niêl; leh anăn hlue nao phă dưr truh ti ƀuôn Kabul,
Êbron, Rêhop, Hamôn, Kana, truh ti Sidôn prŏng.
Ti anăn kdriêl wir phă ƀuôn Rama, truh ti ƀuôn Tir mâo mnư̆ kjăp; leh anăn kdriêl wir phă ƀuôn Hôsa, leh anăn tuč ti êa ksĭ hlăm čar Aksip,
Uma, Aphek, leh anăn Rêhop — dua pluh dua boh ƀuôn prŏng mbĭt hŏng dŭm ƀuôn điêt diñu.
Anăn yơh jing ngăn dưn găp djuê phung Aser tui si sang diñu, ƀuôn prŏng anăn mbĭt hŏng dŭm ƀuôn điêt diñu.
Klei mđăo tal năm truh kơ Phung Naptali tui si găp djuê diñu.
Kdriêl ñu dơ̆ng mơ̆ng ƀuôn Hêlep, dơ̆ng mơ̆ng ana kyâo Sananim, ƀuôn Adami-Nêkep, Japnêel, truh ti Lakum; leh anăn tuč ti êa krông Yurdan.
Leh anăn kdriêl weh dar phă yŭ truh kơ ƀuôn Asnôt-Tabor, leh anăn mơ̆ng anăn nao truh kơ ƀuôn Hukôk, sô̆ hŏng phung Sabulôn ti dhŭng, leh anăn hŏng phung Aser ti yŭ, leh anăn hŏng phung Yuđa tĭng ngŏ ti êa krông Yurdan.
Ƀuôn prŏng mâo mnư̆ kjăp mâo ƀuôn: Sidim, Sêr, Hamat, Rakat, Čhinêrôt,
Adama, Rama, Hasôr,
Kadês, Êdrei, Ênhasôr,
Yiron, Mikdalel, Hôrem, Bet-Anat, leh anăn Bet-Sêmes — pluh dua păn boh ƀuôn prŏng mbĭt hŏng dŭm ƀuôn điêt diñu.
Anăn yơh jing ngăn dưn kơ phung Naptali tui si găp djuê diñu — ƀuôn prŏng mbĭt hŏng ƀuôn điêt diñu.
Klei mđăo tal kjuh truh kơ phung Dan tui si găp djuê diñu.
Čar ngăn dưn diñu mâo wăt ƀuôn Sôra, Êstaôl, Irsêmes,
Salabin, Aijalon, Itla,
Êlon, Timna, Êkron,
Êltêkê, Gibêtôn, Balat,
Jêhut, Benê-Bêrak, Gat-Rimôn,
Mêjarkôn leh anăn Rakôn mbĭt hŏng lăn phă anăp hŏng ƀuôn Jôpa.
Tơdah phung Dan luč čar diñu, phung Dan đĭ bi blah hŏng ƀuôn Lêsem. Leh mă ƀuôn anăn leh anăn bi rai hŏng đao gưm, diñu mă bha leh anăn dôk hlăm ƀuôn anăn, leh anăn lŏ bi anăn ƀuôn Lêsem ƀuôn Dan tui si anăn Y-Dan, aê diñu.
Anăn yơh jing ngăn dưn kơ phung Dan tui si găp djuê diñu — ƀuôn prŏng anăn mbĭt hŏng ƀuôn điêt diñu.
Tơdah ruê̆ leh diñu bi mbha jih čar jing ngăn dưn, phung ƀuôn sang Israel brei ngăn dưn ti krah diñu kơ Y-Yôsuê anak êkei Y-Nun.
Tui si klei Yêhôwa mtă diñu brei kơ gơ̆ ƀuôn prŏng gơ̆ akâo, ƀuôn Timnat-Sêra hlăm čar kngư Êphraim. Ñu lŏ mdơ̆ng ƀuôn anăn leh anăn dôk ti anăn.
Anăn yơh jing ngăn dưn Y-Êlêasar khua ngă yang, Y-Yôsuê anak êkei Y-Nun, leh anăn phung khua kơ sang ama hlăm găp djuê phung ƀuôn sang Israel bi mbha leh hŏng klei mđăo ti ƀuôn Silô ti anăp Yêhôwa ti ƀăng bhă sang čhiăm klei bi kƀĭn. Snăn diñu bi ruê̆ leh klei bi mbha lăn čar.
Y-Yôsuê, anak êkei Y-Nun tiŏ nao hŏng klei hgăm dua čô knuă ƀuôn Sitim, lač, “Nao bĕ, ksiêm dlăng čar, boh nik nak ƀuôn Yêrikô.” Diñu đuĕ nao leh anăn truh hlăm sang sa čô mniê knhông bi anăn H'Rahap, leh anăn diñu đăm ti anăn.
Arăng hưn kơ mtao ƀuôn Yêrikô, “Nĕ anei, mâo phung êkei Israel truh leh mlam anei čiăng duah ksiêm lăn čar.”
Leh anăn mtao ƀuôn Yêrikô tiŏ mnuih nao lač kơ H'Rahap, “Bi kbiă bĕ phung êkei truh mŭt leh hlăm sang ih, kyuadah diñu hriê duah ksiêm jih lăn čar.”
Ƀiădah mniê anăn mă mdăp leh dua čô êkei anăn leh anăn lač, “Sĭt mơh phung êkei anăn truh kơ sang kâo, ƀiădah kâo amâo thâo ôh mơ̆ng diñu hriê.
Tơdah arăng kđăl leh ƀăng jang ƀuôn ti tlam mmăt, phung êkei anăn kbiă đuĕ; kâo amâo thâo ôh ti anôk diñu nao. Tiŏ bĕ diñu djăl, kyuadah diih srăng hmao diñu.”
Ƀiădah ñu atăt ba digơ̆ leh ti dlông čuôr sang leh anăn mdăp digơ̆ mbĭt hŏng čăp ana brang ñu mkăm dăp leh ti dlông čuôr sang.
Snăn phung tiŏ digơ̆ ti êlan nao kơ anôk găn êa krông Yurdan; leh anăn tơdah phung tiŏ kbiă nao leh arăng kđăl hĕ ƀăng jang.
Êlâo kơ dua čô êkei Israel đih pĭt, H'Rahap đĭ nao kơ diñu ti čuôr sang,
leh anăn lač kơ diñu, “Kâo thâo Yêhôwa brei leh ala čar anei kơ diih, leh anăn klei huĭ kơ diih truh leh kơ hmei, leh anăn jih jang phung dôk hlăm ala čar dlưh ai tiê ti anăp diih.
Kyuadah hmei hmư̆ leh klei Yêhôwa bi khuôt hĕ leh Êa Ksĭ Hrah ti anăp diih hlăk diih kbiă mơ̆ng čar Êjip, leh anăn klei diih ngă leh kơ dua čô mtao phung Amôrit, Y-Sihôn leh anăn Y-Ôk dôk nah dih êa krông Yurdan, phung diih bi rai jih leh.
Tơdah leh hmei hmư̆ klei anăn hmei dlưh ai, leh anăn amâo lŏ mâo sa čô êkei mâo klei jhŏng ôh ti anăp diih; kyuadah Yêhôwa Aê Diê diih jing Aê Diê Pô dôk hlăm adiê ti dlông leh anăn ti lăn ala ti gŭ.
Snăn ară anei hin, kat bĕ asei kơ kâo hŏng Yêhôwa kơ diih srăng ngă jăk mơh kơ sang ama kâo msĕ si klei jăk kâo ngă leh kơ diih, leh anăn brei kơ kâo sa klei bi knăl bi sĭt.
Leh anăn lui hdĭp amĭ ama, ayŏng adei amai adei kâo, leh anăn jih jang phung mbĭt hŏng diñu, leh anăn bi mtlaih hmei mơ̆ng klei djiê.”
Phung êkei anăn lač kơ ñu, “Kyua ih brei hmei hdĭp, hmei srăng brei ih hdĭp mơh! Tơdah ih amâo hưn bruă hmei hruê anei, hmei srăng ngă klei jăk leh anăn sĭt suôr kơ ih hlăm hruê Yêhôwa srăng brei ala čar anei kơ hmei.”
Leh anăn ñu mtrŭn digơ̆ ti ƀăng bhă điêt hŏng klei bră, kyuadah sang anôk ñu dôk ti dlông arăng ngă mnư̆.
Ñu lač kơ digơ̆, “Brei diih nao phă kbuôn, huĭdah phung tui tiŏ diih hmao diih; leh anăn đuĕ dăp bĕ ti anăn êjai tlâo hruê tơl phung tui tiŏ diih wĭt. Leh anăn kơh diih dưi lŏ tui êlan diih pô.”
Phung êkei anăn lač kơ ñu, “Hmei amâo srăng jing soh ôh hŏng klei ih brei hmei kat asei anei.
Snei tơdah hmei mŭt hlăm čar, brei ih kă klei kuĭ hrah anei ti ƀăng bhă điêt anôk ih bi mtrŭn hmei leh; leh anăn brei ih bi kƀĭn hlăm sang ih amĭ ama, phung ayŏng adei, leh anăn jih phung hlăm sang ama ih.
Tơdah sa čô kbiă mơ̆ng sang ih nao kơ êlan, tơdah arăng tuh êrah ñu jing soh ñu pô, leh anăn hmei amâo srăng jing soh ôh. Ƀiădah tơdah arăng ngă kơ sa čô dôk mbĭt hŏng ih hlăm sang, klei anăn jing soh hmei.
Ƀiădah tơdah ih hưn kơ arăng bruă hmei hiu anei, snăn hmei amâo srăng jing soh ôh hŏng klei ih brei hmei kat asei leh.”
Ñu lač, “Brei truh tui si klei diih blŭ.” Leh anăn ñu tiŏ digơ̆ đuĕ, snăn digơ̆ đuĕ nao. Leh anăn ñu kă klei kuĭ hrah ti ƀăng bhă điêt.
Diñu đuĕ nao leh anăn truh ti anôk kbuôn, dôk ti anăn tlâo hruê tơl phung tui tiŏ diñu wĭt. Kyuadah phung tui tiŏ diñu duah ktuê jih êlan diñu, ƀiădah amâo ƀuh ôh.
Dua čô anăn trŭn mơ̆ng anôk kbuôn, găn êa krông Yurdan, leh anăn truh kơ Y-Yôsuê, anak êkei Y-Nun; leh anăn diñu yăl dliê kơ gơ̆ jih klei truh leh kơ diñu.
Diñu lač kơ Y-Yôsuê, “Sĭt nik Yêhôwa jao leh jih čar anăn hlăm kngan drei; wăt jih jang phung dôk hlăm čar dlưh ai tiê leh kyua drei.”
Leh klei anăn Yêhôwa lač kơ Y-Yôsuê,
“Lač bĕ kơ phung ƀuôn sang Israel, ‘Ruah bĕ djăp ƀuôn đuĕ dăp tui si kâo brei Y-Môis blŭ leh kơ diih,
čiăng kơ pô bi mdjiê mnuih hŏng klei amâo čŏng thơ̆ng amâodah amâo čŏng čiăng, dưi đuĕ dăp ti anăn, čiăng ƀuôn anăn srăng jing anôk diih đuĕ dăp kơ pô rŭ ênua êrah.
Pô bi mdjiê mnuih dưi đuĕ kơ sa hlăm ƀuôn anăn, srăng dôk dơ̆ng ti anôk mŭt ƀăng jang ƀuôn anăn, mblang klei ñu kơ phung khua mduôn ƀuôn anăn; diñu srăng jum pô anăn mŭt hlăm ƀuôn, brei kơ gơ̆ sa anôk dôk, leh anăn gơ̆ srăng dôk mbĭt hŏng diñu.
Tơdah pô rŭ ênua êrah tiŏ gơ̆, diñu amâo srăng jao pô bi mdjiê mnuih hlăm kngan ñu ôh, kyuadah gơ̆ bi mdjiê leh pô riêng gah gơ̆ hŏng klei amâo čŏng čiăng, amâo tuôm mâo klei bi ăl hŏng ñu êlâo ôh.
Gơ̆ srăng dôk hlăm ƀuôn anăn tơl gơ̆ nao ti anăp phung bi kƀĭn kơ klei phat kđi, tơl khua ngă yang djă bruă ênuk anăn djiê leh. Hlăk anăn pô bi mdjiê mnuih dưi lŏ wĭt kơ ƀuôn sang gơ̆ pô, mơ̆ng ƀuôn anăn gơ̆ đuĕ leh.’ ”
Snăn diñu ruah ƀuôn Kadês hlăm čar Galilê hlăm čar kngư Naptali, ƀuôn Sičem hlăm čar kngư Êphraim, ƀuôn Kiriat-Arba (lŏ bi anăn ƀuôn Hêbron) hlăm čar kngư Yuđa.
Tĭng nah dih êa krông Yurdan ti ngŏ ƀuôn Yêrikô diñu ruah ƀuôn Bêser hlăm kdrăn tač hlăm lăn dap kngư hlăm găp djuê Ruben, ƀuôn Ramôt hlăm čar Galaat hlăm găp djuê Gat, leh anăn ƀuôn Gôlan hlăm čar Basan hlăm găp djuê Manasê.
Anăn jing ƀuôn pioh kơ jih jang phung ƀuôn sang Israel, leh anăn kơ tue jưh bhiâo ti krah diñu, čiăng kơ hlei pô bi mdjiê mnuih amâo djŏ hŏng klei čŏng thơ̆ng ôh dưi đuĕ dăp ti anăn, čiăng kơ ñu amâo srăng djiê ôh hŏng kngan pô rŭ ênua êrah, tơl ñu dôk ti anăp phung bi kƀĭn.
Phung khua găp djuê Lêwi nao kơ Y-Êlêasar khua ngă yang, kơ Y-Yôsuê anak êkei Y-Nun, leh anăn kơ phung khua găp djuê phung ƀuôn sang Israel.
Diñu lač kơ digơ̆ ti ƀuôn Silô hlăm čar Kanaan, “Yêhôwa mtă leh hŏng Y-Môis čiăng kơ arăng brei ƀuôn kơ hmei dôk, mbĭt hŏng lăn kdrăn rơ̆k pioh kơ hlô mnơ̆ng hmei rông.”
Snăn tui si klei Yêhôwa mtă, phung ƀuôn sang Israel brei kơ phung Lêwi ƀuôn prŏng anei leh anăn kdrăn rơ̆k mơ̆ng ngăn dưn diñu.
Klei mđăo truh kơ găp djuê phung Kôhat. Snăn phung Lêwi anei anak čô Y-Arôn khua ngă yang mă tŭ hŏng klei mđăo pluh tlâo boh ƀuôn mơ̆ng găp djuê phung Yuđa, phung Simêôn, leh anăn phung Benjamin.
Phung Kôhat ăt dôk mă tŭ hŏng klei mđăo pluh boh ƀuôn mơ̆ng găp djuê phung Êphraim, găp djuê phung Dan, leh anăn sa mkrah găp djuê Manasê.
Phung Gersôn mă tŭ hŏng klei mđăo pluh tlâo boh ƀuôn mơ̆ng găp djuê phung Isakar, găp djuê phung Aser, găp djuê phung Naptali, leh anăn sa mkrah găp djuê phung Manasê hlăm čar Basan.
Phung Mêrari tui si găp djuê diñu mă tŭ pluh dua boh ƀuôn mơ̆ng găp djuê phung Ruben, găp djuê phung Gat, leh anăn găp djuê phung Sabulôn.
Phung ƀuôn sang Israel brei kơ phung Lêwi hŏng klei mđăo jih ƀuôn anăn mbĭt hŏng kdrăn rơ̆k diñu, tui si Yêhôwa mtă leh hŏng Y-Môis.
Mơ̆ng găp djuê phung Yuđa leh anăn găp djuê phung Simêôn, diñu brei leh ƀuôn mâo anăn răk ti gŭ anei,
djŏ kơ phung anak čô Y-Arôn, sa găp djuê phung Kôhat, mơ̆ng phung Lêwi, kyuadah klei mđăo truh kơ diñu êlâo hĭn.
Phung Yuđa brei kơ diñu ƀuôn Kiriat-Arba (lŏ bi anăn ƀuôn Hêbron), Y-Arba jing ama Y-Anak, hlăm čar kngư Yuđa, mbĭt hŏng kdrăn rơ̆k jŭm dar gơ̆.
Ƀiădah hma leh anăn dŭm ƀuôn điêt jŭm ƀuôn anăn, arăng brei kơ Y-Kalep, anak êkei Y-Jêphunê jing dŏ gơ̆ mă bha.
Diñu brei kơ phung anak čô Y-Arôn khua ngă yang ƀuôn Hêbron, ƀuôn đuĕ dăp kơ pô bi mdjiê mnuih, mbĭt hŏng kdrăn rơ̆k gơ̆, Lipna mbĭt hŏng kdrăn rơ̆k gơ̆,
Jatir mbĭt hŏng kdrăn rơ̆k gơ̆, ƀuôn Êstêmôa mbĭt hŏng kdrăn rơ̆k gơ̆,
Hôlon mbĭt hŏng kdrăn rơ̆k gơ̆, Dêbir mbĭt hŏng kdrăn rơ̆k gơ̆,
Ain mbĭt hŏng kdrăn rơ̆k gơ̆, Juta mbĭt hŏng kdrăn rơ̆k gơ̆, Bet-Sêmes mbĭt hŏng kdrăn rơ̆k gơ̆ — dua păn boh ƀuôn mơ̆ng dua phung găp djuê anăn;
leh anăn mơ̆ng găp djuê phung Benjamin, Gabaôn mbĭt hŏng kdrăn rơ̆k gơ̆, Gêba mbĭt hŏng kdrăn rơ̆k gơ̆,
Anatôt mbĭt hŏng kdrăn rơ̆k gơ̆, leh anăn Almôn mbĭt hŏng kdrăn rơ̆k gơ̆ — pă boh ƀuôn.
Jih jang ƀuôn phung anak čô Y-Arôn khua ngă yang mâo pluh tlâo wăt anôk kdrăn rơ̆k digơ̆.
Bi kơ phung Kôhat adôk, mơ̆ng găp djuê phung Kôhat hlăm phung Lêwi, ƀuôn arăng bi mbha hŏng klei mđăo kơ diñu dôk hlăm găp djuê Êphraim.
Arăng brei kơ diñu ƀuôn Sičem, ƀuôn đuĕ dăp kơ pô bi mdjiê mnuih, mbĭt hŏng kdrăn rơ̆k gơ̆ hlăm čar kngư phung Êphraim, Gêser mbĭt hŏng kdrăn rơ̆k gơ̆,
Kibsaim mbĭt hŏng kdrăn rơ̆k gơ̆, Bet-Hôron mbĭt hŏng kdrăn rơ̆k gơ̆ — pă boh ƀuôn;
mơ̆ng găp djuê phung Dan, ƀuôn Êltêkê mbĭt hŏng kdrăn rơ̆k gơ̆, Gibêthôn mbĭt hŏng kdrăn rơ̆k gơ̆,
Aijalon mbĭt hŏng kdrăn rơ̆k gơ̆, Gat-Rimôn mbĭt hŏng kdrăn rơ̆k gơ̆ — pă boh ƀuôn;
mơ̆ng sa mkrah găp djuê phung Manasê ƀuôn Tanak mbĭt hŏng kdrăn rơ̆k gơ̆, leh anăn ƀuôn Gat-Rimôn mbĭt hŏng kdrăn rơ̆k gơ̆ — dua boh ƀuôn.
Jih jang ƀuôn mbĭt hŏng kdrăn rơ̆k digơ̆ pioh kơ găp djuê phung Kôhat adôk mâo pluh boh.
Arăng brei kơ phung Gersôn, sa găp djuê phung Lêwi, mơ̆ng sa mkrah găp djuê phung Manasê, ƀuôn Gôlan hlăm čar Basan mbĭt hŏng kdrăn rơ̆k gơ̆, ƀuôn đuĕ dăp pioh kơ pô bi mdjiê mnuih, leh anăn ƀuôn Bê-Êstêra mbĭt hŏng kdrăn rơ̆k gơ̆ — dua boh ƀuôn;
mơ̆ng găp djuê phung Isakar, ƀuôn Kisiôn mbĭt hŏng kdrăn rơ̆k gơ̆, Dabêrat mbĭt hŏng kdrăn rơ̆k gơ̆,
Jarmut mbĭt hŏng kdrăn rơ̆k gơ̆, Ênganim mbĭt hŏng kdrăn rơ̆k gơ̆ — pă boh ƀuôn;
mơ̆ng găp djuê phung Aser ƀuôn Misal mbĭt hŏng kdrăn rơ̆k gơ̆, Apdôn mbĭt hŏng kdrăn rơ̆k gơ̆,
Hêlkat mbĭt hŏng kdrăn rơ̆k gơ̆, leh anăn Rêhop mbĭt hŏng kdrăn rơ̆k gơ̆ — pă boh ƀuôn;
mơ̆ng găp djuê phung Naptali, ƀuôn Kadês hlăm čar Galilê mbĭt hŏng kdrăn rơ̆k gơ̆, ƀuôn đuĕ dăp pioh kơ pô bi mdjiê mnuih, Hamôt-Dor mbĭt hŏng kdrăn rơ̆k gơ̆, leh anăn Kartan mbĭt hŏng kdrăn rơ̆k gơ̆ — tlâo boh ƀuôn.
Jih jang ƀuôn kơ jih găp djuê phung Gersôn mâo pluh tlâo boh ƀuôn mbĭt hŏng kdrăn rơ̆k digơ̆.
Kơ phung Lêwi adôk, găp djuê phung Mêrari, arăng brei mơ̆ng găp djuê phung Sabulôn ƀuôn Joknêam mbĭt hŏng kdrăn rơ̆k gơ̆, Karta mbĭt hŏng kdrăn rơ̆k gơ̆,
Dimna mbĭt hŏng kdrăn rơ̆k gơ̆, Nahalal mbĭt hŏng kdrăn rơ̆k gơ̆ — pă boh ƀuôn;
mơ̆ng găp djuê phung Ruben ƀuôn Bêser mbĭt hŏng kdrăn rơ̆k gơ̆, Jahas mbĭt hŏng kdrăn rơ̆k gơ̆,
Kêdêmôt mbĭt hŏng kdrăn rơ̆k gơ̆, leh anăn Mêphat mbĭt hŏng kdrăn rơ̆k gơ̆ — pă boh ƀuôn;
mơ̆ng găp djuê Gat ƀuôn Ramôt hlăm čar Galaat mbĭt hŏng kdrăn rơ̆k gơ̆, ƀuôn đuĕ dăp pioh kơ pô bi mdjiê mnuih, Mahanaim mbĭt hŏng kdrăn rơ̆k gơ̆,
Hêsbôn mbĭt hŏng kdrăn rơ̆k gơ̆, Jaser mbĭt hŏng kdrăn rơ̆k gơ̆ — jih jang mâo pă boh ƀuôn.
Bi ƀuôn kơ jih găp djuê phung Mêrari, čiăng lač tui si găp djuê phung Lêwi adôk, ƀuôn anăn bi mbha kơ diñu mâo jih jang pluh dua boh.
Jih jang ƀuôn phung Lêwi ti krah ngăn dưn phung ƀuôn sang Israel mâo pă pluh sa păn boh ƀuôn, mbĭt hŏng kdrăn rơ̆k digơ̆.
Grăp boh ƀuôn anăn mâo kdrăn rơ̆k ñu pô jŭm dar; msĕ snăn hlăm jih jang ƀuôn anăn.
Snăn yơh, Yêhôwa brei kơ phung Israel jih čar Ñu kat asei leh čiăng brei kơ phung aê digơ̆ đưm; digơ̆ mă bha leh anăn dôk hlăm čar anăn.
Yêhôwa brei klei mdei kơ digơ̆ tar ƀar tui si Ñu kat asei leh kơ phung aê digơ̆ đưm; amâo mâo ôh sa hlăm phung roh digơ̆ dưi bi kdơ̆ng hŏng digơ̆, kyuadah Yêhôwa jao leh jih phung roh anăn hlăm kngan digơ̆.
Amâo mâo sa hlăm jih klei ƀuăn jăk Yêhôwa brei leh kơ sang Israel amâo bi sĭt ôh; jih jang truh bi sĭt leh sơăi.
Y-Yôsuê iêu phung Ruben, phung Gat, leh anăn sa mkrah găp djuê phung Manasê,
leh anăn lač kơ digơ̆, “Diih djă pioh leh jih klei Y-Môis dĭng buăl Yêhôwa mtă leh kơ diih, leh anăn gưt leh asăp kâo hlăm jih klei kâo mtă leh kơ diih.
Dơ̆ng mơ̆ng sui truh kơ hruê anei, diih amâo tuôm hngah ôh đru phung ayŏng adei diih, ƀiădah diih răng djă pioh leh bruă Yêhôwa, Aê Diê diih jao leh kơ diih.
Ară anei Yêhôwa, Aê Diê diih brei leh klei mdei kơ phung ayŏng adei diih, tui si Ñu ƀuăn leh kơ digơ̆. Kyuanăn lŏ wĭt bĕ kơ sang diih hlăm čar ngăn dưn diih, Y-Môis dĭng buăl Yêhôwa brei leh kơ diih ti hang nah dih êa krông Yurdan.
Răng bi jăk čiăng djă pioh klei mtă leh anăn klei bhiăn Y-Môis dĭng buăl Yêhôwa mtă leh kơ diih, brei khăp kơ Yêhôwa, Aê Diê diih leh anăn êbat tui hlue jih êlan Ñu, djă pioh klei Ñu mtă, bi mguôp hŏng Ñu, leh anăn mă bruă kơ Ñu hŏng jih ai tiê leh anăn hŏng jih mngăt diih.”
Y-Yôsuê hơêč hmưi klei jăk jĭn kơ diñu leh anăn brei diñu wĭt; snăn diñu wĭt yơh kơ sang diñu.
Y-Môis brei leh kơ sa mkrah găp djuê phung Manasê ngăn dưn hlăm čar Basan; ƀiădah Y-Yôsuê brei kơ sa mkrah mkăn ngăn dưn giăm phung ayŏng adei diñu hlăm čar ti yŭ êa krông Yurdan. Êjai Y-Yôsuê brei diñu wĭt kơ sang diñu, gơ̆ hơêč hmưi klei jăk jĭn kơ diñu,
gơ̆ lač kơ diñu, “Wĭt bĕ kơ sang diih mbĭt hŏng lu ngăn drăp, lu mnơ̆ng rông, prăk, mah, kông, msei, leh anăn lu čhiăm ao. Bi mbha bĕ hŏng phung ayŏng adei diih dŏ diih plah mơ̆ng phung roh diih.”
Snăn phung Ruben, phung Gat, leh anăn sa mkrah găp djuê phung Manasê lŏ wĭt ti sang, lui phung ƀuôn sang Israel ti ƀuôn Silô hlăm čar Kanaan, čiăng nao kơ čar Galaat, čar diñu pô diñu mă bha leh tui si Yêhôwa, mtă leh hŏng Y-Môis.
Tơdah diñu truh leh kơ krĭng giăm êa krông Yurdan hlăm čar Kanaan, phung Ruben, phung Gat, leh anăn sa mkrah găp djuê phung Manasê mdơ̆ng sa boh knưl giăm êa krông Yurdan, sa boh knưl prŏng snăk.
Phung ƀuôn sang Israel hmư̆ arăng lač, “Nĕ anei phung Ruben, phung Gat, leh anăn sa mkrah găp djuê phung Manasê mdơ̆ng leh sa boh knưl ti kdriêl čar Kanaan hlăm krĭng giăm êa krông Yurdan tĭng čar phung ƀuôn sang Israel.”
Tơdah phung ƀuôn sang Israel hmư̆ klei anăn, jih jang phung ƀuôn sang Israel bi kƀĭn ti ƀuôn Silô čiăng bi blah hŏng diñu.
Leh anăn phung ƀuôn sang Israel tiŏ nao Y-Phinêas anak êkei Y-Êlêasar khua ngă yang kơ phung Ruben, phung Gat, leh anăn sa mkrah găp djuê phung Manasê hlăm čar Galaat,
mâo pluh čô khua mbĭt hŏng ñu, sa čô mơ̆ng grăp găp djuê phung Israel, grăp čô diñu jing khua kơ sang hlăm găp djuê phung Israel.
Diñu truh kơ phung Ruben, phung Gat, leh anăn sa mkrah găp djuê phung Manasê hlăm čar Galaat, leh anăn lač kơ phung anăn,
“Snei klei jih phung ƀuôn sang Yêhôwa lač, ‘Ya klei lhiăr anei diih ngă leh hŏng Aê Diê phung Israel hlăm klei diih lui wir Yêhôwa hruê anei, êjai diih mdơ̆ng sa boh knưl hruê anei jing klei bi kdơ̆ng hŏng Yêhôwa?
Ka djăp hĕ hŏng klei soh ti ƀuôn Pêôr? Mơ̆ng klei soh anăn ka drei bi doh drei pô ôh, leh anăn kyua klei anăn mâo klei ruă tưp djiê truh kơ phung ƀuôn sang Yêhôwa,
snăn si diih lui wir Yêhôwa hruê anei lĕ? Leh anăn tơdah diih bi kdơ̆ng hŏng Yêhôwa hruê anei, Ñu srăng ăl kơ jih phung ƀuôn sang Israel mgi.
Ƀiădah tơdah čar diih amâo doh jăk ôh, brei diih găn nao kơ čar Yêhôwa, anôk sang čhiăm Yêhôwa dôk, leh anăn mă bĕ kơ diih ngăn dưn ti krah phung hmei; knŏng đăm diih bi kdơ̆ng ôh hŏng Yêhôwa, amâodah bi kdơ̆ng hŏng hmei êjai diih ngă kơ diih pô sa boh knưl mdê hŏng knưl Yêhôwa Aê Diê drei.
Amâo djŏ hĕ Y-Akan anak êkei Y-Sêra amâo dôk sĭt suôr ôh kyua mnơ̆ng pioh leh kơ Yêhôwa, leh anăn klei Yêhôwa ngêñ truh kơ jih phung ƀuôn sang Israel? Leh anăn ñu amâo rai tuč hjăn ñu ôh kyua klei wê ñu.’ ”
Leh anăn phung Ruben, phung Gat, leh anăn sa mkrah găp djuê phung Manasê lŏ wĭt lač snei kơ phung khua sang phung Israel,
“Pô Myang Hĭn, Aê Diê, Yêhôwa! Pô Myang Hĭn, Aê Diê, Yêhôwa! Ñu thâo klei anei; leh anăn brei phung Israel thâo klei anei! Tơdah hŏng klei bi kdơ̆ng amâodah hlăm klei amâo dôk sĭt suôr hŏng Yêhôwa ôh, đăm hơưi kơ hmei ôh hruê anei
kyua klei hmei ngă sa boh knưl čiăng lui wir Yêhôwa; amâodah tơdah hmei ngă snăn čiăng myơr mnơ̆ng čuh amâodah mnơ̆ng myơr kpŭng ƀhĭ, amâodah mnơ̆ng myơr kơ klei êđăp ênang ti dlông anăn, brei Yêhôwa pô rŭ ênua.
Hơăi, ƀiădah hmei ngă snăn kyua huĭ sa hruê êdei phung anak čô diih srăng lač kơ phung anak čô hmei, ‘Ya klei yuôm diih mâo hŏng Yêhôwa Aê Diê phung Israel?
Kyuadah Yêhôwa brei leh êa krông Yurdan jing kdriêl plah wah hmei hŏng diih, diih phung Ruben leh anăn phung Gat, diih amâo mâo sa kdrêč hlăm Yêhôwa ôh’. Snăn năng ai phung anak čô diih srăng brei phung anak čô hmei mdei klei kkuh mpŭ kơ Yêhôwa.
Kyuanăn hmei lač, ‘Brei drei mdơ̆ng sa boh knưl, amâo djŏ kơ mnơ̆ng myơr čuh ôh, kăn djŏ kơ klei ngă yang rei,
ƀiădah čiăng mâo sa klei hưn bi sĭt hmei hŏng diih, leh anăn hdơ̆ng phung anak čô drei êdei, kơ klei hmei mă bruă kơ Yêhôwa ti anăp Ñu hŏng klei hmei myơr mnơ̆ng čuh, klei ngă yang, leh anăn myơr mnơ̆ng kơ klei êđăp ênang; huĭdah hruê êdei phung anak čô diih srăng lač kơ phung anak čô hmei, “Diih amâo mâo sa kdrêč hlăm Yêhôwa ôh.”’
Leh anăn hmei mĭn leh, Tơdah hruê êdei arăng lač klei anei kơ hmei amâodah kơ phung anak čô hmei, hmei srăng lač, ‘Nĕ anei rup knưl Yêhôwa phung aê hmei đưm ngă leh, amâo djŏ ôh kơ klei myơr mnơ̆ng čuh, kăn djŏ kơ klei ngă yang rei, ƀiădah čiăng mâo sa klei hưn bi sĭt hmei hŏng diih.’
Sĭt nik hmei amâo mâo klei mĭn bi kdơ̆ng hŏng Yêhôwa leh anăn lui wir Yêhôwa hruê anei êjai ngă sa boh knưl čiăng myơr mnơ̆ng čuh, mnơ̆ng myơr kpŭng ƀhĭ, mnơ̆ng ngă yang mdê hŏng knưl Yêhôwa, Aê Diê drei, dôk ti anăp sang čhiăm Ñu!”
Tơdah khua ngă yang Y-Phinêas leh anăn phung khua hlăm phung ƀuôn sang, phung khua kơ găp djuê phung Israel mbĭt hŏng ñu hmư̆ klei phung Ruben, phung Gat, leh anăn sa mkrah găp djuê phung Manasê blŭ, diñu mơak snăk.
Y-Phinêas anak êkei khua ngă yang Y-Êlêasar lač kơ phung Ruben, kơ phung Gat, leh anăn kơ sa mkrah găp djuê phung Manasê, “Hruê anei hmei thâo kơ Yêhôwa dôk ti krah phung drei, kyuadah diih amâo ngă klei lhiăr anei hŏng Yêhôwa ôh; snăn diih bi mtlaih leh phung ƀuôn sang Israel mơ̆ng kngan Yêhôwa.”
Leh klei anăn, Y-Phinêas anak êkei Y-Êlêasar khua ngă yang leh anăn phung khua lŏ wĭt kơ čar Kanaan mơ̆ng phung Ruben leh anăn phung Gat hlăm čar Galaat leh anăn truh kơ phung ƀuôn sang Israel čiăng hưn kơ digơ̆.
Klei hưn anăn bi mơak kơ phung ƀuôn sang Israel. Phung ƀuôn sang Israel bi mni kơ Aê Diê, leh anăn amâo lŏ blŭ kơ klei bi blah hŏng diñu ôh, čiăng bi rai čar anôk phung Ruben leh anăn phung Gat dôk.
Phung Ruben leh anăn phung Gat pia kơ knưl anăn Klei Hưn Bi Sĭt, “Kyuadah”, diñu lač, “Knưl anăn jing sa klei hưn bi sĭt kơ phung drei kơ Yêhôwa jing Aê Diê.”
Sui thŭn êdei ti anăn tơdah Yêhôwa brei leh klei mdei kơ phung Israel mơ̆ng jih jang phung roh diñu jŭm dar, Y-Yôsuê mduôn dôk hdĭp sui thŭn leh.
Y-Yôsuê iêu jih jang phung Israel, phung khua mduôn leh anăn phung khua diñu, phung khua phat kđi leh anăn phung khua kahan diñu leh anăn lač kơ digơ̆, “Ară anei kâo mduôn leh anăn dôk hdĭp sui thŭn leh.
Diih ƀuh leh jih klei Yêhôwa, Aê Diê diih ngă leh kơ jih jang phung găp djuê anei kyua diih; kyuadah Yêhôwa, Aê Diê diih bi blah brei leh kơ diih.
Nĕ anei, kâo bi mbha leh kơ diih jing ngăn dưn kơ phung găp djuê diih, phung găp djuê adôk anăn mbĭt hŏng jih jang phung kâo bi rai leh, mơ̆ng êa krông Yurdan truh ti Êa Ksĭ Prŏng ti yŭ.
Yêhôwa Aê Diê diih srăng kpuh diñu ti anăp diih, leh anăn suôt diñu mơ̆ng anăp ală diih; leh anăn diih srăng mă bha čar diñu, tui si Yêhôwa Aê Diê diih ƀuăn leh kơ diih.
Snăn brei diih djă pioh bi kjăp leh anăn ngă jih tui si klei čih leh hlăm hdruôm hră klei bhiăn Y-Môis. Đăm weh kơ hnuă ôh, kăn weh kơ điâo rei,
čiăng kơ đăm diih bi lŭk ôh hŏng phung găp djuê adôk ti anei ti krah diih, amâodah răk anăn phung yang diñu, amâodah kat asei, mă bruă, amâodah buôn kkuh ti anăp phung yang diñu.
Ƀiădah bi mguôp bĕ hŏng Yêhôwa, Aê Diê diih msĕ si diih ngă leh truh ti hruê anei.
Kyuadah Yêhôwa suôt leh mơ̆ng ti anăp diih phung găp djuê mnuih lu leh anăn ktang, leh anăn truh ti hruê anei, amâo mâo sa čô dưi bi kdơ̆ng hŏng diih ôh.
Sa čô hlăm phung diih tiŏ sa êbâo čô phung diñu, kyuadah Yêhôwa Aê Diê diih bi blah brei kơ diih, tui si klei Ñu ƀuăn leh kơ diih.
Kyuanăn răng bĕ bi nik čiăng kơ diih khăp kơ Yêhôwa Aê Diê diih.
Kyuadah tơdah diih lui wir leh anăn bi mguôp hŏng phung găp djuê mkăn adôk ti krah diih, leh anăn dôk ung mô̆ mbĭt hŏng diñu, snăn diih dôk mniê diñu leh anăn diñu dôk mniê diih,
brei diih thâo sĭt nik Yêhôwa, Aê Diê diih amâo srăng lŏ suôt ôh phung găp djuê anei ti anăp diih; ƀiădah diñu srăng jing ñuăl leh anăn kđông ƀêč kơ diih, sa giê hnuăt hlăm djiêu diih, leh anăn êruê hlăm ală diih, tơl diih rai tuč mơ̆ng čar jăk Yêhôwa, Aê Diê diih brei leh kơ diih.
Ară anei kâo giăm djiê tui si klei bhiăn jih lăn ala, leh anăn jih jang diih thâo hlăm ai tiê leh anăn mngăt diih, amâo kƀah sa mta ôh hlăm jih klei jăk Yêhôwa, Aê Diê diih ƀuăn leh kơ diih; jih jang truh leh sĭt kơ diih, amâo mâo sa mta kƀah ôh.
Ƀiădah msĕ si jih klei jăk Yêhôwa Aê Diê diih ƀuăn leh kơ diih truh sĭt leh kơ diih, snăn mơh Yêhôwa srăng bi truh kơ diih jih jang klei jhat, tơl Ñu bi rai leh diih mơ̆ng čar jăk anei Yêhôwa, Aê Diê diih brei leh kơ diih,
tơdah diih gao klei bi mguôp Yêhôwa, Aê Diê diih mtă leh kơ diih, leh anăn nao mă bruă kơ phung yang mkăn leh anăn buôn kkuh ti anăp diñu. Hlăk anăn Yêhôwa srăng čuh ai ngêñ kơ diih, leh anăn diih srăng djăl rai tuč mơ̆ng čar jăk Ñu brei leh kơ diih.”
Y-Yôsuê bi kƀĭn jih jang phung găp djuê Israel ti ƀuôn Sičem, ñu iêu phung khua mduôn, phung khua gai gĭt, phung khua phat kđi, phung khua kahan phung Israel; leh anăn diñu bi êdah diñu pô ti anăp Aê Diê.
Y-Yôsuê lač kơ jih jang phung ƀuôn sang, “Snei Yêhôwa Aê Diê phung Israel lač, ‘Phung aê diih đưm, Y-Têra ama kơ Y-Abraham leh anăn Y-Nahôr, dôk hdĭp mphŭn dô ti hang nah dih êa krông Ơprat, leh anăn diñu mă bruă kơ phung yang mkăn.
Kâo mă aê diih đưm Y-Abraham mơ̆ng nah yŭ Êa Krông Ơphrat leh anăn atăt ñu mŭt găn jih čar Kanaan, leh anăn bi lar phung anak čô ñu. Kâo brei Y-Isăk kơ ñu.
Kâo brei Y-Yakôp leh anăn Y-Êsâo kơ Y-Isăk. Kâo brei čar kngư Sêir kơ Y-Êsâo mă bha, ƀiădah Y-Yakôp leh anăn phung anak ñu trŭn nao kơ čar Êjip.
Kâo tiŏ nao Y-Môis leh anăn Y-Arôn, leh anăn kâo bi knap čar Êjip hŏng klei kâo ngă leh ti krah čar anăn. Leh klei anăn kâo atăt leh diih kbiă mơ̆ng anăn.
Hlăk anăn kâo atăt phung ama diih kbiă mơ̆ng čar Êjip, leh anăn diih truh kơ êa ksĭ. Phung Êjip tiŏ phung ama diih hŏng êdeh aseh leh anăn phung đĭ aseh truh kơ Êa Ksĭ Hrah.
Tơdah diñu ur kơ Yêhôwa, Yêhôwa dưm klei mmăt plah wah diih hŏng phung Êjip, brei êa ksĭ đoh guôm digơ̆; leh anăn ală diih ƀuh leh klei kâo ngă kơ phung Êjip. Leh anăn diih dôk sui hlăm kdrăn tač.
Kâo atăt diih kơ čar phung Amôrit dôk hang nah dih êa krông Yurdan; diñu bi blah hŏng diih, leh anăn kâo jao diñu hlăm kngan diih. Diih mă bha čar diñu, leh anăn kâo bi rai diñu ti anăp diih.
Y-Balak anak êkei Y-Sipôr mtao čar Môap kgŭ bi blah hŏng phung Israel. Ñu tiŏ nao arăng jak Y-Balaam anak êkei Y-Bêor brei tăm pah kơ diih.
Ƀiădah kâo amâo dôk hmư̆ Y-Balaam ôh; kyuanăn ñu hơêč hmưi kơ diih. Snăn kâo bi mtlaih diih mơ̆ng kngan Y-Balak.
Diih găn êa krông Yurdan leh anăn truh kơ ƀuôn Yêrikô. Phung ƀuôn sang Yêrikô bi blah hŏng diih, wăt phung Amôrit, phung Pêrisit, phung Kanaan, phung Hitit, phung Girgasit, phung Hiwit, leh anăn phung Jêbusit; leh anăn kâo jao diñu leh hlăm kngan diih.
Kâo mơĭt hông ti anăp diih suôt diñu mơ̆ng ti anăp diih, dua čô mtao phung Amôrit; amâo djŏ hŏng đao gưm diih ôh, kăn djŏ hŏng hna diih rei.
Kâo brei leh kơ diih sa boh čar diih ka tuôm mă bruă, leh anăn lu ƀuôn prŏng diih amâo tuôm mdơ̆ng ôh, leh anăn diih dôk ti anăn. Diih ƀơ̆ng boh kriăk ƀâo leh anăn boh ôliwơ diih amâo tuôm pla ôh.’
Snăn ară anei huĭ mpŭ bĕ kơ Yêhôwa, leh anăn mă bruă kơ Ñu hŏng klei ênuah leh anăn hŏng klei sĭt suôr. Hwiê hĕ phung yang phung aê diih đưm mă leh bruă ti nah yŭ Êa Krông Ơphrat leh anăn hlăm čar Êjip, leh anăn mă bruă bĕ kơ Yêhôwa.
Ară anei, tơdah diih amâo čiăng mă bruă kơ Yêhôwa ôh, ruah bĕ hruê anei kơ hlei pô diih čiăng mă bruă, thâodah phung yang phung aê diih đưm mă bruă ti hang nah yŭ Êa Krông Ơphrat, thâodah kơ yang phung Amôrit hlăm čar diñu diih dôk. Bi kâo leh anăn phung hlăm sang kâo, hmei srăng mă bruă kơ Yêhôwa.”
Phung ƀuôn sang lŏ wĭt lač, “Sĭt nik hmei amâo mĭn čiăng lui Yêhôwa leh anăn mă bruă kơ phung yang mkăn ôh!
Kyuadah Yêhôwa, Aê Diê drei yơh jing Pô atăt leh drei leh anăn phung ama drei kbiă mơ̆ng čar Êjip mơ̆ng sang klei jing hlŭn, ngă leh klei yuôm bhăn prŏng anăn ti anăp ală drei, kiă kriê drei hlăm jih êlan drei êbat, ti krah jih jang phung ƀuôn sang drei găn.
Yêhôwa suôt leh ti anăp drei jih jang phung ƀuôn sang, wăt phung Amôrit dôk leh hlăm čar anei. Kyuanăn hmei msĕ mơh srăng mă bruă kơ Yêhôwa, kyuadah Ñu jing Aê Diê drei.”
Ƀiădah Y-Yôsuê lač kơ phung ƀuôn sang, “Diih amâo dưi mă bruă kơ Yêhôwa ôh, kyuadah Ñu jing Aê Diê doh jăk; Ñu jing Aê Diê thâo trih; Ñu amâo srăng pap brei ôh kơ klei diih gao klei bhiăn amâodah kơ klei soh diih.
Tơdah diih lui Yêhôwa leh anăn mă bruă kơ phung yang tue, hlăk anăn Ñu srăng wir ngă jhat kơ diih, leh anăn čuh bi rai diih, wăt tơdah tuôn ngă leh klei jăk kơ diih.”
Phung ƀuôn sang lač kơ Y-Yôsuê, “Hơăi, ƀiădah hmei srăng mă bruă kơ Yêhôwa.”
Leh anăn Y-Yôsuê lač kơ phung ƀuôn sang, “Diih jing phung hưn bi sĭt bi kdơ̆ng hŏng diih pô kơ klei diih ruah leh Yêhôwa čiăng mă bruă kơ Ñu.” Diñu lač, “Hmei jing phung hưn bi sĭt yơh.”
Ñu lač, “snăn hwiê hĕ phung yang tue ti krah diih, leh anăn bi wir ai tiê diih phă Yêhôwa, Aê Diê phung Israel.”
Leh anăn phung ƀuôn sang lač kơ Y-Yôsuê, “Hmei srăng mă bruă kơ Yêhôwa, Aê Diê drei, leh anăn hmei srăng gưt asăp Ñu.”
Snăn hruê anăn Y-Yôsuê ngă klei bi mguôp hŏng phung ƀuôn sang, leh anăn brei klei bhiăn leh anăn klei mtă kơ diñu ti ƀuôn Sičem.
Y-Yôsuê čih jih klei bhiăn anei hlăm hdruôm hră klei bhiăn Aê Diê. Ñu mă ba boh tâo prŏng leh anăn mdơ̆ng gơ̆ ti anăn ti gŭ ana kyâo hlăm anôk doh jăk Yêhôwa.
Y-Yôsuê lač kơ jih jang phung ƀuôn sang, “Nĕ anei, boh tâo anei srăng jing klei hưn bi sĭt bi kdơ̆ng hŏng drei; kyuadah boh tâo anei hmư̆ bi sĭt leh jih klei blŭ Yêhôwa lač kơ drei. Kyuanăn boh tâo anei srăng jing sa klei hưn bi kdơ̆ng hŏng diih, huĭdah diih ngă klei luar hŏng Aê Diê diih.”
Snăn Y-Yôsuê bi wĭt phung ƀuôn sang, grăp čô kơ ngăn dưn ñu pô.
Leh klei anăn, Y-Yôsuê anak êkei Y-Nun dĭng buăl Yêhôwa djiê, mâo sa êtuh pluh thŭn.
Arăng dơr ñu hlăm anôk ngăn dưn ñu pô ti ƀuôn Timnat-Sêra hlăm čar kngư Êphraim ti dưr čư̆ Gas.
Phung Israel mă bruă kơ Yêhôwa jih ênuk Y-Yôsuê leh anăn jih ênuk phung khua mduôn dôk hdĭp sui hĭn kơ Y-Yôsuê, thâo leh jih klei Yêhôwa ngă leh kơ phung Israel.
Klang Y-Yôsep phung ƀuôn sang Israel mă ba mơ̆ng čar Êjip arăng dơr ti ƀuôn Sičem, hlăm kdriêk lăn Y-Yakôp blei mơ̆ng phung anak êkei Y-Hamôr ama kơ Y-Sičem hŏng ênoh sa êtuh klŏ prăk; lăn anăn jing ngăn dưn phung anak čô Y-Yôsep.
Y-Êlêasar anak êkei Y-Arôn djiê; arăng dơr ñu ti ƀuôn Gibêa, ƀuôn điêt Y-Phinêas anak êkei ñu, lăn anăn arăng brei kơ ñu hlăm čar kngư Êphraim.
Aguah ưm Y-Yôsuê kgŭ đuĕ nao mơ̆ng Sitim mbĭt hŏng jih jang ƀuôn sang Israel. Diñu truh ti êa krông Yurdan leh anăn đăm ti anăn êlâo diñu găn.
Tlâo hruê êdei phung khua kahan găn mŭt hlăm wăl diñu
leh anăn mtă kơ phung ƀuôn sang, “Tơdah diih ƀuh phung khua ngă yang Lêwi kkung hip klei bi mguôp Yêhôwa Aê Diê diih, hlăk anăn brei diih kbiă đuĕ mơ̆ng anôk diih leh anăn tui hlue hip anăn.
Snăn diih dưi thâo bĭt êlan diih srăng êbat, kyuadah diih amâo tuôm găn ôh êlan anei êlâo. Ƀiădah plah wah diih hŏng hip anăn brei mâo hlăm brô dua êbâo heh kbưi; đăm nao giăm hip anăn ôh.”
Y-Yôsuê lač kơ phung ƀuôn sang, “Bi doh bĕ diih pô, kyuadah mgi Yêhôwa srăng ngă klei yuôm bhăn ti krah diih.”
Y-Yôsuê lač kơ phung khua ngă yang, “Kkung bĕ hip klei bi mguôp, leh anăn găn nao êlâo ti anăp phung ƀuôn sang.” Snăn diñu kkung hip klei bi mguôp leh anăn nao êlâo ti anăp phung ƀuôn sang.
Yêhôwa lač kơ Y-Yôsuê, “Hruê anei kâo srăng dơ̆ng mđĭ ih ti anăp ală jih jang phung Israel, čiăng kơ diñu dưi thâo kâo srăng dôk mbĭt hŏng ih msĕ si kâo dôk leh mbĭt hŏng Y-Môis.
Leh anăn brei ih mtă kơ phung khua ngă yang kkung hip klei bi mguôp snei: ‘Tơdah diih srăng truh ti hang êa krông Yurdan, brei diih dôk dơ̆ng mjưh hlăm êa krông Yurdan.’ ”
Y-Yôsuê lač kơ phung ƀuôn sang Israel, “Hriê ti anei hmư̆ klei Yêhôwa Aê Diê diih blŭ.”
Y-Yôsuê lač, “Nĕ snei diih srăng thâo kơ Aê Diê hdĭp dôk ti krah diih, leh anăn Ñu srăng suôt sĭt nik mơ̆ng anăp diih phung Kanaan, phung Hitit, phung Hiwit, phung Pêrisit, phung Girgasit, phung Amôrit, leh anăn phung Jêbusit.
Nĕ anei, hip klei bi mguôp Khua Yang kơ jih lăn ala srăng găn êa krông Yurdan ti anăp diih.
Snăn ară anei hin, mă bĕ pluh dua čô êkei mơ̆ng phung găp djuê Israel, sa čô mơ̆ng grăp găp djuê.
Leh anăn tơdah plă jơ̆ng phung khua ngă yang kkung hip Yêhôwa, Khua Yang kơ jih lăn ala, srăng juă hlăm êa krông Yurdan, êa srăng dôk hĕ, amâo lŏ đoh ôh, leh anăn êa mơ̆ng akŏ srăng dôk mkăm sa anôk.”
Snăn tơdah phung ƀuôn sang kbiă mơ̆ng sang čhiăm diñu čiăng găn êa krông Yurdan mbĭt hŏng phung khua ngă yang kkung hip klei bi mguôp ti anăp phung ƀuôn sang, leh anăn
tơdah phung kkung hip truh leh ti êa krông Yurdan, leh anăn jơ̆ng phung khua ngă yang kkung hip anăn juă leh ti êa (êa krông Yurdan dlai jih hang ñu êjai yan puôt),
êa đoh mơ̆ng akŏ dôk hĕ, leh anăn đĭ mkăm kbưi truh ti ƀuôn Ađam, ƀuôn anăn dôk giăm ƀuôn Sarêtan; bi êa ti tluôn, đoh trŭn phă êa ksĭ Arabah, čiăng lač Êa Ksĭ Djiê, khuôt hĕ jih; leh anăn phung ƀuôn sang găn phă ƀuôn Yêrikô.
Êjai jih jang phung Israel găn ti lăn thu, phung khua ngă yang kkung hip klei bi mguôp Yêhôwa dôk dơ̆ng hĕ ti lăn thu ti krah êa krông Yurdan, tơl ênŭm găp djuê găn leh jih.
Tơdah ênŭm leh jih găp djuê găn êa krông Yurdan, Yêhôwa lač kơ Y-Yôsuê,
“Mă bĕ pluh dua čô êkei mơ̆ng phung ƀuôn sang, sa čô mơ̆ng grăp găp djuê,
leh anăn mtă kơ diñu snei: ‘Mă pluh dua klŏ boh tâo mơ̆ng anôk anei ti krah êa krông Yurdan, mơ̆ng anôk jơ̆ng phung khua ngă yang dôk dơ̆ng, leh anăn djă ba boh tâo anăn mbĭt hŏng diih, leh anăn dưm hlăm anôk diih srăng đăm mbloh.’ ”
Snăn Y-Yôsuê iêu pluh dua čô êkei ñu ruah leh mơ̆ng phung ƀuôn sang Israel, sa čô mơ̆ng grăp găp djuê.
Y-Yôsuê lač kơ digơ̆, “Găn bĕ ti anăp hip Yêhôwa Aê Diê diih, truh ti krah êa krông Yurdan, leh anăn grăp čô diih mă klam ti mra sa klŏ boh tâo tui si dŭm mâo phung găp djuê Israel,
čiăng kơ klei anei dưi jing sa klei bi knăl ti krah diih, tơdah phung anak čô diih srăng êmuh kơ diih hruê êdei, ‘Ya čiăng pia kăm boh tâo anei?’
Hlăk anăn diih srăng lač kơ diñu, Êa krông Yurdan khuôt hĕ ti anăp hip klei bi mguôp Yêhôwa; tơdah hip găn êa krông Yurdan, êa khuôt hĕ. Snăn yơh boh tâo anei srăng jing nanao sa klei bi hdơr kơ phung ƀuôn sang Israel.”
Phung êkei Israel ngă tui si Y-Yôsuê mtă leh, leh anăn mă pluh dua klŏ boh tâo mơ̆ng ti krah êa krông Yurdan, mdŭm hŏng phung găp djuê Israel, tui si Yêhôwa lač leh kơ Y-Yôsuê. Diñu djă ba boh tâo anăn mbĭt hŏng diñu leh anăn dưm ti anôk diñu đăm.
Y-Yôsuê msĕ mơh lŏ mdơ̆ng pluh dua klŏ boh tâo ti krah êa krông Yurdan, anôk jơ̆ng phung khua ngă yang kkung hip klei bi mguôp dôk mjưh hĕ; leh anăn boh tâo anăn ăt dôk ti anăn hlŏng kơ hruê anei.
Kyuadah phung khua ngă yang kkung hip dôk dơ̆ng ti krah êa krông Yurdan, tơl ngă leh jih klei Yêhôwa mtă brei Y-Yôsuê lač kơ phung ƀuôn sang, tui si jih klei Y-Môis mtă leh kơ Y-Yôsuê. Phung ƀuôn sang găn hŏng klei ruăt.
Tơdah jih phung ƀuôn sang găn leh, snăn hip Yêhôwa leh anăn phung khua ngă yang găn nao ti anăp phung ƀuôn sang.
Phung anak êkei Ruben, phung anak êkei Gat, leh anăn sa mkrah găp djuê Manasê găn djă mnơ̆ng bi blah nao ti anăp phung ƀuôn sang Israel, tui si Y-Môis mtă leh kơ diñu.
Mâo hlăm brô pă pluh êbâo čô djă leh mnơ̆ng bi blah găn ti anăp Yêhôwa nao kơ klei bi blah phă anôk lăn dap Yêrikô.
Hlăm hruê anăn Yêhôwa bi mđĭ Y-Yôsuê ti anăp ală jih jang phung Israel, leh anăn diñu mpŭ kơ gơ̆ jih jang hruê gơ̆ dôk hdĭp, msĕ si diñu mpŭ leh kơ Y-Môis.
Yêhôwa lač kơ Y-Yôsuê,
“Mtă bĕ kơ phung khua ngă yang kkung hip klei bi mguôp brei diñu kbiă mơ̆ng êa krông Yurdan.”
Snăn Y-Yôsuê mtă kơ phung khua ngă yang, “Kbiă bĕ diih mơ̆ng êa krông Yurdan.”
Tơdah phung khua ngă yang kkung hip klei bi mguôp Yêhôwa kbiă leh mơ̆ng ti krah êa krông Yurdan, leh anăn tơdah plă jơ̆ng diñu truh ti anôk thu, êa krông Yurdan lŏ wĭt kơ anôk gơ̆, leh anăn lŏ dlai jih hang gơ̆ msĕ si êlâo.
Phung ƀuôn sang kbiă đĭ mơ̆ng êa krông Yurdan hruê tal pluh mlan tal sa, leh anăn diñu mjưh đăm ti Gilgal, tĭng nah ngŏ ƀuôn Yêrikô.
Y-Yôsuê mdơ̆ng ti Gilgal pluh dua klŏ boh tâo diñu mă mơ̆ng êa krông Yurdan.
Ñu lač kơ phung ƀuôn sang Israel, “Tơdah phung anak diih srăng êmuh kơ ama diñu ênuk êdei, ‘Ya čiăng pia kăm boh tâo anei?’
hlăk anăn diih srăng brei phung anak diih thâo, ‘Phung Israel găn leh êa krông Yurdan anei ti lăn thu.’
Kyuadah Yêhôwa Aê Diê diih bi khuôt brei leh êa krông Yurdan tơl diih găn leh, msĕ si Yêhôwa Aê Diê diih ngă leh kơ Êa Ksĭ Hrah, Ñu bi khuôt gơ̆ tơl hmei găn leh,
čiăng kơ jih jang phung găp djuê mnuih ti lăn ala dưi thâo kơ kngan Yêhôwa jing myang; čiăng kơ diih huĭ mpŭ kơ Yêhôwa Aê Diê diih nanao hlŏng lar.”
Tơdah jih phung mtao phung Amôrit dôk nah yŭ êa krông Yurdan leh anăn jih phung mtao phung Kanaan dôk giăm êa ksĭ hmư̆ kơ Yêhôwa bi khuôt êa krông Yurdan ti anăp phung ƀuôn sang Israel tơl diñu găn leh, digơ̆ dlưh ai tiê leh anăn amâo lŏ thâo mĭn ôh kyua phung ƀuôn sang Israel.
Hlăk anăn Yêhôwa lač kơ Y-Yôsuê, “Ngă bĕ dhŏng boh tâo leh anăn lŏ khăt klĭt phung ƀuôn sang Israel tal dua.”
Snăn Y-Yôsuê ngă dhŏng boh tâo, leh anăn khăt klĭt kơ phung ƀuôn sang Israel ti Gibêat-Haralôt.
Kyua snei Y-Yôsuê čiăng khăt klĭt diñu: jih jang phung êkei phung ƀuôn sang kbiă leh mơ̆ng čar Êjip, jih jang phung êkei bi blah djiê leh ktuê êlan hlăm kdrăn tač leh diñu kbiă mơ̆ng čar Êjip.
Wăt tơdah jih jang phung ƀuôn sang kbiă mơ̆ng čar Êjip mâo leh klei khăt klĭt, ƀiădah jih jang mnuih arăng kkiêng ktuê êlan hlăm kdrăn tač leh diñu kbiă mơ̆ng čar Êjip ka tuôm mâo klei khăt klĭt ôh.
Kyuadah phung ƀuôn sang Israel êbat leh pă pluh thŭn hlăm kdrăn tač, tơl jih jang phung êkei bi blah kbiă leh mơ̆ng čar Êjip djiê kyua diñu amâo gưt asăp Yêhôwa ôh. Yêhôwa kat asei leh kơ diñu amâo srăng brei diñu ƀuh ôh čar gơ̆ kat asei leh kơ phung aê diñu đưm čiăng brei kơ drei, čar mâo êa ksâo leh anăn êa hnuê êbeh dlai.
Snăn Y-Yôsuê khăt klĭt kơ phung anak diñu, phung Yêhôwa rông pioh leh hrô diñu, kyuadah digơ̆ ka mâo klei khăt klĭt ôh, kyuadah arăng amâo khăt klĭt kơ digơ̆ ôh ktuê êlan.
Tơdah jih jang mâo leh klei khăt klĭt, diñu dôk hlăm anôk diñu jưh tơl diñu hlao.
Yêhôwa lač kơ Y-Yôsuê, “Hruê anei kâo bi ruê̆ klei čar Êjip bi hêñ diih.” Kyuanăn arăng bi anăn kơ anôk anăn Gilgal hlŏng kơ hruê anei.
Êjai phung ƀuôn sang Israel jưh ti Gilgal hlăm lăn dap Yêrikô, diñu hdơr pioh knăm Klei Găn ti tlam hruê pluh pă hlăm mlan.
Aguah êdei kơ knăm Klei Găn hlăm hruê anăn yơh, diñu ƀơ̆ng huă mnơ̆ng mơ̆ng čar anăn, ƀêñ amâo mâo kpei leh anăn mdiê đeh.
Amâo lŏ mâo ôh kpŭng mana êdei kơ hruê knăm Klei Găn anăn, tơdah diñu ƀơ̆ng mnơ̆ng mơ̆ng čar anăn; phung ƀuôn sang Israel amâo lŏ mâo kpŭng mana ôh, ƀiădah diñu ƀơ̆ng mnơ̆ng mơ̆ng čar Kanaan thŭn anăn.
Êjai Y-Yôsuê dôk giăm ƀuôn Yêrikô, ñu kngưr ală dlăng. Nĕ anei, sa čô êkei dôk dơ̆ng ti anăp ñu djă đao gưm hliê. Y-Yôsuê nao kơ gơ̆ leh anăn lač, “Ih tĭng kơ hmei, amâodah tĭng kơ phung roh hmei?”
Gơ̆ lač, “Hơăi, kâo jing khua kơ phung kahan Yêhôwa. Snăn yơh kâo hriê anei.” Y-Yôsuê kŭp ƀô̆ ti lăn kkuh mpŭ, leh anăn lač kơ gơ̆, “Ya klei khua kâo mtă kơ dĭng buăl ih?”
Khua kơ phung kahan Yêhôwa lač kơ Y-Yôsuê, “Toh hĕ hdruôm jơ̆ng ih, kyuadah anôk ih dôk dơ̆ng anăn jing anôk doh jăk pioh kơ Aê Diê.” Leh anăn Y-Yôsuê ngă snăn.
Arăng kđăl leh kjăp mră jih jang ƀăng jang ƀuôn Yêrikô kyua phung ƀuôn sang Israel. Amâo mâo sa čô kbiă kăn mâo sa čô mŭt rei.
Yêhôwa lač kơ Y-Yôsuê, “Nĕ anei, kâo jao leh hlăm kngan ih ƀuôn Yêrikô, wăt mtao leh anăn phung kahan jhŏng ktang ñu.
Brei diih êbat dar jŭm ƀuôn, jih jang phung êkei bi blah srăng dar ƀuôn anăn sa bliư̆. Brei ih ngă snăn êjai năm hruê.
Kjuh čô khua ngă yang srăng djă kjuh ƀĕ ki ngă hŏng ki biăp knô ti anăp hip. Hruê tal kjuh brei diih êbat dar ƀuôn kjuh bliư̆ êjai phung khua ngă yang ayŭ ki.
Tơdah diñu ayŭ ki ktang leh anăn sui, tơdah diih hmư̆ asăp ki, brei jih jang phung ƀuôn sang ur driâo kraih ktang; hlăk anăn mnư̆ ƀuôn anăn srăng klưh, leh anăn phung ƀuôn sang srăng đĭ grăp čô phă anăp ñu pô.”
Snăn, Y-Yôsuê anak êkei Y-Nun iêu phung khua ngă yang leh anăn lač kơ digơ̆, “Kkung bĕ hip klei bi mguôp, leh anăn brei kjuh čô khua ngă yang djă kjuh ƀĕ ki biăp knô ti anăp hip Yêhôwa.”
Leh anăn ñu lač kơ phung ƀuôn sang, “Ksŭng phă anăp; êbat dar jŭm ƀuôn, leh anăn brei phung êkei djă mnơ̆ng bi blah nao êlâo ti anăp hip Yêhôwa.”
Tơdah leh Y-Yôsuê mtă kơ phung ƀuôn sang, phung kjuh čô khua ngă yang djă kjuh ƀĕ ki biăp knô ti anăp Yêhôwa êbat nao phă anăp êjai ayŭ ki. Hip klei bi mguôp Yêhôwa tui tluôn diñu.
Phung êkei djă mnơ̆ng bi blah êbat ti anăp phung khua ngă yang ayŭ ki, leh anăn phung gak ti tluôn tui hlue hip, êjai êbat, phung khua ngă yang ayŭ ki nanao.
Ƀiădah Y-Yôsuê mtă kơ phung ƀuôn sang, “Đăm diih ur amâodah đăm brei arăng hmư̆ asăp diih ôh, kăn brei sa asăp blŭ kbiă mơ̆ng ƀăng êgei diih rei tơl truh hruê kâo srăng mtă kơ diih. Hlăk anăn diih srăng ur driâo.”
Snăn, hip Yêhôwa dar jŭm ƀuôn sa bliư̆; leh anăn diñu wĭt kơ anôk jưh, leh anăn đăm ti anăn.
Ti aguah, Y-Yôsuê kgŭ ưm, leh anăn phung khua ngă yang kkung hip Yêhôwa.
Kjuh čô khua ngă yang djă kjuh ƀĕ ki biăp knô ti anăp hip Yêhôwa dơ̆ng êbat, êjai ayŭ ki nanao. Phung êkei djă mnơ̆ng bi blah nao ti anăp diñu, leh anăn phung kahan gak ti tluôn tui hlue hip Yêhôwa êjai êbat, phung khua ngă yang ayŭ ki nanao.
Hruê tal dua diñu êbat dar sa bliư̆ jŭm ƀuôn, leh anăn diñu lŏ wĭt kơ anôk diñu jưh. Diñu ngă snăn êjai năm hruê.
Hruê tal kjuh diñu kgŭ ưm ti ang dar leh anăn êbat dar jŭm ƀuôn kjuh bliư̆ msĕ si êlâo; knŏng hruê anăn, diñu êbat dar jŭm ƀuôn kjuh bliư̆.
Ti tal kjuh, tơdah phung khua ngă yang ayŭ ki, Y-Yôsuê lač kơ phung ƀuôn sang, “Ur driâo bĕ, kyuadah Yêhôwa jao leh ƀuôn kơ diih.
Ƀuôn anăn leh anăn jih mnơ̆ng hlăm ñu jing mnơ̆ng pioh kơ Yêhôwa bi rai; knŏng H'Rahap mniê knhông leh anăn jih phung dôk mbĭt hŏng ñu hlăm sang ñu srăng dôk hdĭp, kyuadah ñu mdăp brei leh phung knuă drei tiŏ êlâo.
Ƀiădah răng bĕ diih kơ mnơ̆ng arăng pioh kơ klei bi rai, huĭdah tơdah diih mă đa đa mnơ̆ng anăn, snăn diih mjing anôk phung Israel jưh sa mnơ̆ng pioh kơ klei bi rai, leh anăn bi truh klei rŭng răng kơ anôk jưh anăn.
Ƀiădah jih jang prăk leh anăn mah, mnơ̆ng ngă hŏng kông leh anăn msei jing dŏ pioh kơ Yêhôwa. Arăng srăng pioh dŏ anăn hlăm sang pioh ngăn Yêhôwa.”
Hlăk anăn phung ƀuôn sang ur driâo, leh anăn phung khua ngă yang ayŭ ki. Tơdah phung ƀuôn sang hmư̆ asăp ki, diñu ur driâo kraih ktang, leh anăn mnư̆ klưh, snăn phung ƀuôn sang đĭ mŭt hlăm ƀuôn, grăp čô phă anăp ñu pô, leh anăn diñu mă ƀuôn.
Diñu koh bi rai jih mnơ̆ng hlăm ƀuôn, wăt phung êkei leh anăn mniê, phung hđeh leh anăn phung mduôn, êmô, biăp, leh anăn aseh dliê.
Y-Yôsuê lač kơ dua čô nao duah ksiêm leh čar, “Mŭt bĕ hlăm sang mniê knhông leh anăn bi kbiă mniê anăn wăt jih phung ñu, tui si klei diih kat asei leh kơ ñu.”
Snăn phung êkei hlăk ai tuôm jing knuă leh mŭt hlăm sang anăn leh anăn bi kbiă H'Rahap, amĭ ama ñu, phung ayŏng adei ñu, leh anăn jih phung ñu. Digơ̆ bi kbiă jih jang găp djuê ñu, leh anăn brei diñu dôk ti êngao anôk phung Israel jưh.
Diñu čuh ƀuôn leh anăn jih jang mnơ̆ng hlăm ƀuôn; knŏng prăk, mah, leh anăn mnơ̆ng ngă hŏng kông leh anăn msei diñu pioh hlăm anôk pioh ngăn hlăm sang Yêhôwa.
Ƀiădah Y-Yôsuê lui hdĭp H'Rahap, mniê knhông leh anăn sang ama gơ̆, leh anăn jih jang phung gơ̆; gơ̆ dôk ti krah phung Israel truh kơ hruê anei, kyuadah gơ̆ mdăp leh phung knuă Y-Yôsuê tiŏ nao duah ksiêm ƀuôn Yêrikô.
Hlăk anăn Y-Yôsuê kat asei lač, “Tăm pah hĕ ti anăp Yêhôwa mnuih kgŭ čiăng lŏ mdơ̆ng ƀuôn Yêrikô anei! Ñu srăng mdơ̆ng tur hŏng ênoh anak êkei ñu kkiêng tal êlâo, leh anăn ñu srăng ngă ƀăng jang hŏng ênoh anak êkei ñu mda hĭn.”
Snăn Yêhôwa dôk mbĭt hŏng Y-Yôsuê; leh anăn ñu mâo klei hing ang tar ƀar čar.
Ƀiădah phung ƀuôn sang Israel amâo ngă tui si klei mtă djŏ kơ mnơ̆ng pioh brei leh kơ Yêhôwa; kyuadah Y-Akan anak êkei Y-Karmi, čô Y-Sapdi, čĕ Y-Sêra, mơ̆ng găp djuê Yuđa mă đa đa mnơ̆ng anăn. Snăn Yêhôwa čuh ai ngêñ kơ phung ƀuôn sang Israel.
Y-Yôsuê tiŏ nao phung êkei mơ̆ng ƀuôn Yêrikô kơ ƀuôn Ahi, giăm ƀuôn Bet-Awen ti ngŏ ƀuôn Bêthel, lač kơ diñu, “Đĭ nao bĕ, duah ksiêm čar.” Phung êkei anăn đĭ nao leh anăn duah ksiêm ƀuôn Ahi.
Diñu lŏ wĭt kơ Y-Yôsuê leh anăn lač kơ gơ̆, “Đăm brei jih jang ƀuôn sang đĭ nao ôh, ƀiădah brei dua amâodah tlâo êbâo čô êkei đĭ nao bi blah hŏng ƀuôn Ahi. Đăm brei jih jang ƀuôn sang nao ngă ôh, kyuadah digơ̆ ƀiă.”
Snăn hlăm brô tlâo êbâo čô mơ̆ng phung ƀuôn sang đĭ nao; ƀiădah diñu đuĕ ti anăp phung êkei ƀuôn Ahi.
Phung êkei ƀuôn Ahi bi mdjiê hlăm brô tlâo pluh năm čô êkei hlăm phung diñu, leh anăn tiŏ diñu mơ̆ng ƀăng jang ƀuôn truh kơ Sêbarim, leh anăn bi mdjiê diñu ti anôk diñu trŭn čư̆. Ai tiê phung ƀuôn sang dlưh leh anăn lik jing msĕ si êa.
Y-Yôsuê hiêk čhiăm ao ñu leh anăn kŭp ƀô̆ ti lăn ti anăp hip Yêhôwa tơl tlam, ñu leh anăn phung khua mduôn Israel. Diñu ƀui ƀruih lăn ti boh kŏ diñu.
Y-Yôsuê lač, “Hbơih, Ơ Khua Yang Aê Diê, si ngă ih atăt hĕ phung ƀuôn sang anei brei găn êa krông Yurdan, čiăng jao hmei hlăm kngan phung Amôrit bi rai hmei? Jăk hĭn hmei dôk nah dih êa krông Yurdan!
Ơ Yêhôwa, ya kâo dưi lač kyuadah phung Israel wir leh rŏng ti anăp phung roh diñu!
Kyuadah phung Kanaan leh anăn jih jang phung dôk hlăm čar anăn srăng hmư̆ kơ klei anei, diñu srăng wang hmei, leh anăn lăm hĕ anăn hmei mơ̆ng lăn ala. Leh anăn ya ih srăng ngă kyua anăn prŏng ih?”
Yêhôwa lač kơ Y-Yôsuê, “Kgŭ bĕ ih. Si ngă ih kŭp ƀô̆ ti lăn msĕ snăn?
Israel ngă soh leh; diñu gao leh klei bi mguôp kâo mtă leh kơ diñu; diñu mă leh đa đa mnơ̆ng arăng pioh brei kơ kâo; diñu tlĕ leh anăn luar, leh anăn pioh mnơ̆ng anăn mbĭt hŏng dŏ diñu pô.
Kyuanăn phung ƀuôn sang Israel amâo dưi bi kdơ̆ng hŏng phung roh diñu ôh. Diñu wir rŏng leh ti anăp phung roh diñu, kyuadah diñu jing hĕ leh mnơ̆ng arăng tăm pah. Kâo amâo srăng lŏ dôk mbĭt hŏng diih ôh, knŏng tơdah diih bi rai hĕ mnơ̆ng arăng tăm pah anăn mơ̆ng ti krah diih.
Kgŭ bĕ, bi doh bĕ phung ƀuôn sang leh anăn lač, ‘Bi doh bĕ diih pô kơ hruê mgi; kyuadah snei klei Yêhôwa Aê Diê Israel lač, “Ơ Israel, mâo ti krah ih mnơ̆ng arăng tăm pah. Ih amâo dưi bi kdơ̆ng hŏng phung roh ih ôh tơl diih mă hĕ mnơ̆ng arăng tăm pah anăn mơ̆ng ti krah diih.”
Snăn ti aguah, brei diih hriê giăm kơ sang čhiăm kâo tui si găp djuê diih. Găp djuê Yêhôwa ktrâo srăng hriê giăm tui si sang diñu. Sang Yêhôwa ktrâo srăng hriê giăm tui si boh gŏ diñu. Boh gŏ Yêhôwa ktrâo srăng hriê giăm sa čô sa čô.
Hlei pô kâo ktrâo jing pô mă leh mnơ̆ng anăn, pui srăng čuh ñu, ñu mbĭt hŏng jih mnơ̆ng ñu mâo, kyuadah ñu gao klei Yêhôwa bi mguôp, leh anăn kyuadah ñu ngă leh sa klei bi hêñ hlăm phung Israel.’ ”
Snăn Y-Yôsuê kgŭ ưm aguah leh anăn atăt phung Israel hriê giăm sang čhiăm Yêhôwa tui si găp djuê diñu, leh anăn Yêhôwa ktrâo kơ găp djuê Yuđa.
Ñu brei phung sang Yuđa hriê giăm, leh anăn Yêhôwa ktrâo kơ sang Y-Sêra. Ñu brei sang Y-Sêra hriê giăm sa čô sa čô êkei, leh anăn Yêhôwa ktrâo kơ Y-Sapdi.
Ñu brei boh gŏ Y-Sapdi hriê giăm sa čô sa čô, leh anăn Yêhôwa ktrâo kơ Y-Akan anak êkei Y-Karmi, čô Y-Sapdi, čĕ Y-Sêra, mơ̆ng găp djuê Yuđa.
Snăn Y-Yôsuê lač kơ Y-Akan, “Ơ dam, brei bĕ klei guh kơang kơ Yêhôwa Aê Diê Israel, leh anăn bi mni bĕ kơ Ñu. Ară anei hưn bĕ kơ kâo ya ih ngă leh. Đăm mdăp klei anăn kơ kâo ôh.”
Y-Akan lŏ wĭt lač kơ Y-Yôsuê, “Sĭt nik yơh kâo ngă soh leh hŏng Yêhôwa Aê Diê Israel, leh anăn anei klei kâo ngă leh.
Kâo ƀuh hlăm dŏ plah mă sa blah ao jhung siam mơ̆ng čar Sinar, dua êtuh sêkel prăk, leh anăn sa klŏ mah boh ktrŏ êma pluh sêkel, kâo tluh kơ dŏ anăn, leh anăn kâo mă leh. Nĕ anei kâo mdăp dŏ anăn leh hlăm ƀăng lăn ti krah sang čhiăm kâo, mbĭt hŏng prăk tĭng nah gŭ.”
Snăn Y-Yôsuê tiŏ nao phung mnuih, leh anăn diñu êran nao kơ sang čhiăm. Nĕ anei, dŏ anăn mdăp leh hlăm sang čhiăm Y-Akan mbĭt hŏng prăk ti nah gŭ.
Diñu mă dŏ anăn mơ̆ng sang čhiăm, ba kơ Y-Yôsuê leh anăn kơ jih jang phung ƀuôn sang Israel; diñu dưm dŏ anăn ti anăp Yêhôwa.
Y-Yôsuê leh anăn jih jang phung Israel mbĭt hŏng ñu mă Y-Akan čĕ Y-Sêra, wăt prăk, ao jhung, klŏ mah, phung anak êkei, phung anak mniê gơ̆, êmô, aseh dliê, biăp, sang čhiăm, leh anăn jih mnơ̆ng gơ̆ mâo; leh anăn diñu ba dŏ anăn kơ tlung Akôr.
Y-Yôsuê lač, “Si ngă ih bi truh klei rŭng răng kơ drei? Yêhôwa srăng bi truh klei rŭng răng kơ ih hruê anei.” Leh anăn jih jang phung Israel bhĭr boh tâo ti digơ̆. Diñu čuh digơ̆ hŏng pui leh anăn bhĭr boh tâo ti digơ̆.
Diñu mđĭ sa kăm prŏng boh tâo ti dlông Y-Akan adôk hlŏng kơ hruê anei. Leh anăn Yêhôwa lui klei Ñu čuh ai ngêñ. Kyuanăn arăng bi anăn anôk anăn tlung Akôr hlŏng truh kơ hruê anei.
Yêhôwa lač kơ Y-Yôsuê, “Đăm huĭ amâodah êdu ai ôh. Mă mbĭt hŏng ih jih jang phung mnuih bi blah, leh anăn kgŭ bĕ, đĭ nao kơ ƀuôn Ahi. Nĕ anei, kâo jao leh hlăm kngan ih mtao ƀuôn Ahi leh anăn phung ƀuôn sang ñu, ƀuôn, leh anăn čar ñu.
Ih srăng ngă kơ ƀuôn Ahi leh anăn kơ mtao ñu msĕ si ih ngă leh kơ ƀuôn Yêrikô leh anăn kơ mtao gơ̆; ƀiădah diih dưi mă pioh kơ diih pô mnơ̆ng plah mă leh anăn hlô mnơ̆ng rông. Ngă klei dôk kăp ti tluôn ƀuôn.”
Snăn Y-Yôsuê kgŭ mbĭt hŏng jih jang mnuih bi blah čiăng đĭ nao kơ ƀuôn Ahi. Y-Yôsuê ruah tlâo pluh êbâo čô mnuih jhŏng ktang, tiŏ digơ̆ nao êjai mlam.
Ñu mtă kơ digơ̆ snei, “Nĕ anei, brei diih dôk kăp ti tluôn ƀuôn; đăm nao kbưi đei mơ̆ng ƀuôn ôh, ƀiădah brei jih jang diih dôk kăp răng nanao.
Kâo leh anăn jih jang phung ƀuôn sang mbĭt hŏng kâo srăng nao giăm ƀuôn anăn; leh anăn tơdah diñu kbiă ngă kơ hmei msĕ si hlăk êlâo, hmei srăng đuĕ ti anăp diñu.
Diñu srăng tiŏ hmei tơl hmei bi kbưi diñu mơ̆ng ƀuôn; kyuadah diñu srăng lač, ‘Digơ̆ đuĕ ti anăp drei msĕ si êlâo mơh.’ Snăn hmei srăng đuĕ kơ diñu.
Hlăk anăn brei diih kbiă mơ̆ng anôk diih kăp, leh anăn plah mă ƀuôn; kyuadah Yêhôwa Aê Diê diih srăng jao ƀuôn anăn hlăm kngan diih.
Tơdah diih mă leh ƀuôn, brei diih čuh ñu hŏng pui, ngă tui si Yêhôwa mtă leh. Anăn jing klei kâo mtă leh kơ diih.”
Snăn Y-Yôsuê tiŏ nao diñu; leh anăn diñu nao kơ anôk dôk kăp, plah wah ƀuôn Bêthel hŏng ƀuôn Ahi, tĭng yŭ ƀuôn Ahi. Ƀiădah Y-Yôsuê đăm mlam anăn hlăm kđông kahan.
Y-Yôsuê kgŭ ưm aguah, iêu anăn phung ƀuôn sang, leh anăn đĭ nao kơ ƀuôn Ahi mbĭt hŏng phung khua mduôn Israel ti anăp phung ƀuôn sang.
Jih jang êkei bi blah dôk mbĭt hŏng ñu đĭ leh anăn nao giăm ƀuôn, leh anăn dôk jưh tĭng dưr ƀuôn Ahi, mâo tlung plah wah diñu hŏng ƀuôn Ahi.
Ñu mă hlăm brô êma êbâo čô êkei leh anăn brei digơ̆ dôk kăp plah wah ƀuôn Bêthel hŏng ƀuôn Ahi phă yŭ ƀuôn Ahi.
Snăn diñu dăp kahan, phung lu hĭn dôk tĭng dưr ƀuôn leh anăn phung kăp ti tluôn tĭng yŭ ƀuôn. Ƀiădah Y-Yôsuê đăm mlam anăn hlăm tlung.
Tơdah mtao ƀuôn Ahi ƀuh klei anăn, ñu leh anăn phung êkei ƀuôn sang ñu jêč ruăt leh anăn kbiă ưm nao kơ anôk bi kčah leh phă tlung čiăng bi blah hŏng phung Israel. Ƀiădah ñu amâo thâo ôh mâo phung dôk kăp ngă kơ ñu ti tluôn ƀuôn.
Y-Yôsuê leh anăn jih jang phung Israel mgưt ngă msĕ si dưi arăng ti anăp diñu, leh anăn êran đuĕ phă anôk kdrăn tač.
Snăn phung khua iêu jih jang phung ƀuôn sang dôk hlăm ƀuôn, brei tiŏ digơ̆. Êjai diñu tiŏ Y-Yôsuê, diñu nao kbưi leh mơ̆ng ƀuôn.
Amâo mâo sa čô êkei ôh ăt dôk hlăm ƀuôn Ahi amâodah ƀuôn Bêthel amâo kbiă tiŏ phung Israel. Diñu pŏk lui ƀăng jang ƀuôn leh anăn tiŏ phung Israel.
Hlăk anăn Yêhôwa lač kơ Y-Yôsuê, “Yơr kju ih djă phă ƀuôn Ahi; kyuadah kâo srăng jao ƀuôn anăn hlăm kngan ih.” Leh anăn Y-Yôsuê yơr kju ñu djă anăn phă ƀuôn.
Leh ñu yơr kngan ñu, phung mnuih dôk kăp kgŭ mtam mơ̆ng anôk diñu, êran leh anăn mŭt mă ƀuôn; leh anăn diñu ruăt čuh ƀuôn anăn mtam.
Tơdah phung êkei ƀuôn Ahi dlăng kơ tluôn, nĕ anei săp pui ƀơ̆ng ƀuôn đĭ phă adiê; leh anăn diñu amâo dưi đuĕ êlan anei êlan anăn ôh, kyuadah phung ƀuôn sang Israel đuĕ leh phă kdrăn tač lŏ wir phă tluôn bi kdơ̆ng hŏng phung tiŏ digơ̆.
Tơdah Y-Yôsuê leh anăn jih jang phung Israel ƀuh phung dôk kăp mă leh ƀuôn, leh anăn săp pui ƀơ̆ng ƀuôn anăn đĭ phă dlông, hlăk anăn diñu lŏ wir phă tluôn leh anăn ngă kơ phung êkei ƀuôn Ahi.
Phung mkăn kbiă mơ̆ng ƀuôn nao bi blah hŏng digơ̆ mơh, snăn digơ̆ dôk ti krah phung Israel, đa đa nah anei, đa đa nah adih. Phung Israel ngă kơ digơ̆ tơl amâo mâo sa čô ăt dôk hdĭp amâodah tlaih ôh.
Ƀiădah diñu mă hdĭp mtao ƀuôn Ahi leh anăn ba ñu kơ Y-Yôsuê.
Tơdah phung Israel bi mdjiê leh jih jang mnuih ƀuôn sang Ahi hlăm kdrăn tač anôk digơ̆ tiŏ diñu, leh anăn tơdah bi mdjiê jih ênŭm hŏng đao gưm, jih jang Israel lŏ nao kơ ƀuôn Ahi leh anăn bi rai ƀuôn.
Arăng bi mdjiê hlăm hruê anăn wăt êkei wăt mniê mâo pluh dua êbâo čô, jing jih jang phung mnuih ƀuôn Ahi.
Kyuadah Y-Yôsuê amâo bi kñŭn ôh kngan ñu djă kju yơr leh tơl ñu bi rai leh jih jang mnuih ƀuôn Ahi.
Knŏng mnơ̆ng rông leh anăn mnơ̆ng plah mă mơ̆ng ƀuôn anăn phung Israel mă kơ diñu pô, tui si klei Yêhôwa mtă leh kơ Y-Yôsuê.
Y-Yôsuê čuh ƀuôn Ahi leh anăn mjing ñu kăm mnơ̆ng rai leh hlŏng lar, leh anăn ñu jing msĕ snăn hlŏng kơ hruê anei.
Ñu ruôt mtao ƀuôn Ahi ti ana kyâo tơl tlam; leh anăn ti yang hruê lĕ Y-Yôsuê mtă brei arăng mtrŭn asei mlei gơ̆ mơ̆ng kyâo, leh anăn hwiê gơ̆ ti anôk mŭt ƀăng jang ƀuôn, leh anăn mđĭ ti dlông gơ̆ sa kăm prŏng boh tâo adôk hlŏng kơ hruê anei.
Hlăk anăn Y-Yôsuê mdơ̆ng sa boh knưl ti čư̆ Êbal kơ Yêhôwa Aê Diê phung Israel,
tui si Y-Môis dĭng buăl Yêhôwa mtă leh kơ phung ƀuôn sang Israel, tui si čih leh hlăm hdruôm hră klei bhiăn Y-Môis, “sa boh knưl ngă hŏng boh tâo hrông, arăng ka tuôm krah hŏng dŏ msei ôh.” Diñu myơr ti dlông knưl anăn mnơ̆ng myơr čuh kơ Yêhôwa leh anăn ngă yang myơr mnơ̆ng kơ klei êđăp ênang.
Ti anăn Y-Yôsuê tui čih ti boh tâo klei bhiăn Y-Môis čih leh ti anăp phung ƀuôn sang Israel.
Jih jang phung Israel, phung dôk jưh bhiâo, leh anăn phung arăng kkiêng hlăm sang, mbĭt hŏng phung khua mduôn, phung khua kiă kriê, leh anăn phung khua phat kđi diñu dôk tĭng dua nah hip ti anăp phung khua ngă yang Lêwi, phung kkung hip klei bi mguôp Yêhôwa, sa mkrah ti anăp čư̆ Gêrasim, sa mkrah ti anăp čư̆ Êbal, tui si Y-Môis dĭng buăl Yêhôwa mtă leh mơ̆ng êlâo, čiăng kơ diñu hơêč hmưi kơ phung ƀuôn sang Israel.
Leh klei anăn Y-Yôsuê ktuê răk jih boh blŭ hlăm klei bhiăn, klei hơêč hmưi leh anăn klei tăm pah, tui si jih jang klei čih leh hlăm hdruôm hră klei bhiăn.
Amâo kƀah ôh sa boh blŭ mơ̆ng jih klei Y-Môis mtă leh Y-Yôsuê amâo tuôm ktuê răk ti anăp jih jang phung Israel bi kƀĭn, phung mniê leh anăn phung hđeh, leh anăn phung jưh bhiâo ti krah diñu.
Tơdah hmư̆ klei anăn, jih jang phung mtao dôk nah dih êa krông Yurdan hlăm čar kngư, hlăm lăn dap leh anăn ktuê hang Êa Ksĭ Prŏng phă čar Liƀan, phung Hitit, phung Amôrit, phung Kanaan, phung Pêrisit, phung Hiwit, leh anăn phung Jêbusit,
bi kƀĭn mbĭt mguôp sa ai bi blah hŏng Y-Yôsuê leh anăn phung Israel.
Ƀiădah tơdah phung mnuih ƀuôn Gabaôn hmư̆ klei Y-Yôsuê ngă leh kơ ƀuôn Yêrikô leh anăn kơ ƀuôn Ahi,
diñu ngă hŏng klei mnêč: nao djă ba mnơ̆ng pioh ƀơ̆ng huă, mă kdô tĭ siap ti rŏng aseh dliê diñu, leh anăn mă giêt klĭt pioh kpiê tĭ kơhiêk leh anăn lŏ jhĭt leh,
leh anăn diñu čŭt klĭt juă tĭ lŏ mkra leh, leh anăn hơô čhiăm ao tĭ; leh anăn jih mnơ̆ng diñu pioh ƀơ̆ng huă jing krô leh anăn čăt hơoh leh.
Diñu nao kơ Y-Yôsuê hlăm anôk jưh ti Gilgal, leh anăn lač kơ gơ̆ leh anăn kơ jih phung êkei Israel, “Hmei hriê mơ̆ng čar kbưi; snăn ară anei brei diih ngă klei bi mguôp hŏng hmei.”
Ƀiădah phung êkei Israel lač kơ phung Hiwit, “Năng ai diih dôk ti krah hmei; snăn si hmei dưi ngă klei bi mguôp hŏng diih lĕ?”
Diñu lač kơ Y-Yôsuê, “Hmei jing phung dĭng buăl ih.” Y-Yôsuê lač kơ diñu, “Hlei diih jing, leh anăn mơ̆ng diih kbiă hriê?”
Diñu lač kơ gơ̆, “Phung dĭng buăl ih hriê mơ̆ng sa boh čar kbưi snăk, čiăng mpŭ kơ anăn Yêhôwa Aê Diê ih; kyuadah hmei hmư̆ leh klei arăng yăl dliê kơ Ñu, leh anăn jih klei Ñu ngă leh hlăm čar Êjip,
leh anăn jih klei Ñu ngă leh kơ dua čô mtao phung Amôrit dôk nah dih êa krông Yurdan, Y-Sihôn mtao ƀuôn Hêsbôn leh anăn Y-Ôk mtao čar Basan dôk ti ƀuôn Astarôt.
Phung khua mduôn hmei leh anăn jih jang phung ƀuôn sang čar hmei lač leh kơ hmei, ‘Mă bĕ mnơ̆ng ƀơ̆ng huă pioh kơ klei hiu êbat, nao bi tuôm hŏng diñu leh anăn lač kơ diñu, “Hmei jing phung dĭng buăl diih; hriê bĕ ară anei, ngă klei bi mguôp hŏng hmei.”’
Nĕ anei kpŭng hmei, ñu ăt dôk hlơr êjai hmei mă mơ̆ng sang hmei pioh kơ mnơ̆ng ƀơ̆ng huă kơ klei hiu êbat ti hruê hmei hriê phă diih, ƀiădah nĕ anei ñu krô leh, leh anăn čăt hơoh.
Giêt klĭt pioh kpiê anei jing mrâo tơdah hmei bi mbŏ diñu, leh anăn nĕ anei, diñu kblač leh; čhiăm ao leh anăn klĭt juă hmei tĭ leh kyua êbat kbưi snăk.”
Snăn phung khua Israel mă đa đa mnơ̆ng diñu pioh ƀơ̆ng huă, leh anăn diñu amâo êmuh klei kčĕ mnơ̆ng Yêhôwa ôh.
Y-Yôsuê ngă klei êđăp ênang hŏng diñu, leh anăn ngă klei bi mguôp hŏng diñu, leh anăn lui diñu hdĭp. Phung khua gai gĭt hlăm phung bi kƀĭn kat asei kơ diñu.
Tlâo hruê leh diñu ngă klei bi mguôp hŏng digơ̆, diñu hmư̆ digơ̆ jing phung riêng gah diñu, leh anăn digơ̆ dôk ti krah diñu.
Phung ƀuôn sang Israel đuĕ nao leh anăn truh ti ƀuôn diñu hruê tal tlâo. Anăn ƀuôn diñu ƀuôn Gabaôn, ƀuôn Čhêphira, ƀuôn Bêrôt, leh anăn ƀuôn Kiriat-Jêrim.
Ƀiădah phung ƀuôn sang Israel amâo bi mdjiê digơ̆ ôh, kyuadah phung khua gai gĭt hlăm phung bi kƀĭn kat asei leh kơ digơ̆ hŏng anăn Yêhôwa Aê Diê Israel. Hlăk anăn jih jang phung bi kƀĭn blŭ dŭñ dŭñ kơ phung khua gai gĭt.
Ƀiădah jih jang phung khua gai gĭt lač kơ jih jang phung bi kƀĭn, “Hmei kat asei leh kơ diñu hŏng anăn Yêhôwa Aê Diê phung Israel, leh anăn ară anei drei amâo dưi ruêh diñu ôh.
Nĕ snei drei srăng ngă kơ diñu leh anăn lui diñu hdĭp, huĭdah Yêhôwa ngêñ kơ drei kyua klei hmei kat asei leh kơ diñu.”
Phung khua gai gĭt lač kơ diñu, “Lui digơ̆ dôk hdĭp, ƀiădah brei digơ̆ jing phung blah djuh leh anăn djăt êa kơ jih jang phung bi kƀĭn.”
Y-Yôsuê iêu digơ̆ leh anăn lač kơ digơ̆, “Si ngă diih mplư hmei êjai lač, ‘Hmei dôk kbưi snăk mơ̆ng diih,’ êjai diih dôk ti krah hmei?
Snăn ară anei arăng tăm pah leh kơ diih, leh anăn đa đa hlăm phung diih srăng jing hlŭn nanao, phung blah djuh leh anăn djăt êa kơ sang Aê Diê kâo.”
Digơ̆ lŏ wĭt lač kơ Y-Yôsuê, “Kyuadah arăng hưn kơ phung dĭng buăl ih, Sĭt nik Yêhôwa Aê Diê ih mtă leh kơ dĭng buăl Ñu Y-Môis čiăng brei kơ ih jih ala čar leh anăn bi rai jih jang mnuih dôk hlăm ala čar ti anăp ih. Hmei huĭ snăk kơ klei hdĭp hmei kyua ih, kyuanăn hmei ngă klei anei.
Leh anăn ară anei, hmei dôk hlăm kngan ih; ngă kơ hmei tui si ih mĭn jăk leh anăn djŏ.”
Snăn ñu ngă kơ digơ̆, leh anăn bi mtlaih digơ̆ mơ̆ng kngan phung ƀuôn sang Israel; leh anăn diñu amâo bi mdjiê digơ̆ ôh.
Ƀiădah hruê anăn Y-Yôsuê brei digơ̆ jing phung blah djuh leh anăn djăt êa kơ phung bi kƀĭn leh anăn kơ knưl Yêhôwa, hlŏng kơ hruê anei, hlăm anôk Yêhôwa srăng ruah.
Leh Y-Yôsuê djiê, phung ƀuôn sang Israel êmuh kơ Yêhôwa, “Hlei hlăm phung hmei srăng đĭ nao êlâo bi kdơ̆ng hŏng phung Kanaan, čiăng bi blah hŏng diñu?”
Yêhôwa lač, “Brei phung Yuđa đĭ nao; nĕ anei kâo jao leh čar hlăm kngan diñu.”
Leh anăn phung Yuđa lač kơ phung Simêôn, phung ayŏng adei diñu, “Đĭ hriê mbĭt hŏng hmei hlăm čar bi mbha leh kơ hmei, čiăng kơ drei dưi bi blah hŏng phung Kanaan; leh anăn hmei msĕ mơh srăng nao mbĭt hŏng diih hlăm čar bi mbha leh kơ diih.” Snăn phung Simêôn nao mbĭt hŏng diñu.
Snăn phung Yuđa đĭ nao, Yêhôwa jao phung Kanaan leh anăn phung Pêrisit hlăm kngan diñu; leh anăn diñu dưi hŏng pluh êbâo čô phung anăn ti ƀuôn Bêsek.
Diñu bi tuôm hŏng Y-Adôni-Bêsek hlăm ƀuôn Bêsek leh anăn bi blah hŏng gơ̆, leh anăn dưi hŏng phung Kanaan leh anăn phung Pêrisit.
Y-Adôni-Bêsek đuĕ, ƀiădah diñu tiŏ gơ̆ leh anăn hmao mă gơ̆, leh anăn khăt kđiêng ana kngan leh anăn kđiêng ana jơ̆ng gơ̆.
Y-Adôni-Bêsek lač, “Kjuh pluh čô mtao kâo khăt leh kđiêng ana kngan leh anăn kđiêng ana jơ̆ng duñ djah mnơ̆ng ƀơ̆ng huă ti gŭ jhưng huă kâo. Msĕ si klei kâo ngă leh, snăn mơh Aê Diê lŏ bi wĭt kơ kâo.” Arăng ba ñu ti ƀuôn Yêrusalem, leh anăn ñu djiê ti anăn.
Leh klei anăn, phung êkei Yuđa bi blah hŏng ƀuôn Yêrusalem leh anăn mă gơ̆, diñu bi rai gơ̆ hŏng mta đao gưm, leh anăn čuh hĕ ƀuôn anăn.
Êdei tinăn phung êkei Yuđa trŭn bi blah hŏng phung Kanaan dôk hlăm čar kngư, hlăm čar Dhŭng, leh anăn hlăm čar lăn dap.
Phung Yuđa nao ngă kơ phung Kanaan dôk ti ƀuôn Hêbron (mphŭn dô anăn ƀuôn Hêbron jing Kiriat-Arba), leh anăn diñu dưi hŏng Y-Sêsai, Y-Ahiman, leh anăn Y-Talmai.
Mơ̆ng anăn, diñu nao bi blah hŏng phung dôk hlăm ƀuôn Dêbir (mphŭn dô anăn ƀuôn Dêbir jing Kiriat-Sêpher).
Y-Kalep lač, “Hlei pô bi blah hŏng ƀuôn Kiriat-Sêpher leh anăn mă gơ̆, kâo srăng brei H'Aksa anak mniê kâo jing mô̆ ñu.”
Y-Ôtniêl anak êkei Y-Kênas, adei Y-Kalep, mă ƀuôn anăn; leh anăn Y-Kalep brei H'Aksa, anak mniê ñu jing mô̆ gơ̆.
Tơdah mniê anăn nao dôk hŏng gơ̆, ñu mtrŭt gơ̆ akâo kơ ama ñu sa boh hma. Ñu trŭn mơ̆ng aseh dliê ñu, leh anăn Y-Kalep lač kơ ñu, “Ya klei ih čiăng?”
Ñu lač kơ gơ̆, “Brei kơ kâo sa mta mnơ̆ng; kyuadah ih brei leh kâo dôk hlăm čar Dhŭng, brei kơ kâo wăt akŏ êa mơh.” Leh anăn Y-Kalep brei kơ ñu akŏ êa ti dlông leh anăn akŏ êa ti gŭ.
Phung anak čô Kênit, kmha êkei Y-Môis, đĭ nao mbĭt hŏng phung ƀuôn sang Yuđa mơ̆ng ƀuôn mâo ana boh đung, mŭt hlăm kdrăn tač čar Yuđa, anôk anăn hlăm čar Dhŭng giăm ƀuôn Arat. Diñu nao leh anăn dôk mbĭt hŏng phung ƀuôn sang.
Phung Yuđa nao mbĭt hŏng phung Simêôn, phung ayŏng adei diñu, diñu dưi hŏng phung Kanaan dôk hlăm ƀuôn Sêphat, leh anăn bi rai jih ƀuôn anăn. Snăn, arăng pia ƀuôn anăn Hôrma.
Phung Yuđa mă msĕ mơh ƀuôn Gasa mbĭt hŏng lăn ñu, ƀuôn Askêlon mbĭt hŏng lăn ñu, leh anăn ƀuôn Êkron mbĭt hŏng lăn ñu.
Yêhôwa dôk mbĭt hŏng phung Yuđa, leh anăn diñu mă bha čar kngư, ƀiădah diñu amâo dưi suôt ôh phung dôk hlăm anôk lăn dap, kyuadah phung anăn mâo êdeh aseh msei.
Arăng brei ƀuôn Hêbron kơ Y-Kalep tui si Y-Môis lač leh; leh anăn ñu suôt mơ̆ng anăn tlâo čô anak êkei Y-Anak.
Ƀiădah phung ƀuôn sang Benjamin amâo suôt ôh phung Jêbusit dôk hlăm ƀuôn Yêrusalem; snăn, phung Jêbusit dôk mbĭt hŏng phung ƀuôn sang Benjamin hlăm ƀuôn Yêrusalem hlŏng kơ hruê anei.
Sang Yôsep msĕ mơh nao bi blah hŏng ƀuôn Bêthel; leh anăn Yêhôwa dôk mbĭt hŏng diñu.
Sang Yôsep tiŏ nao arăng ksiêm ƀuôn Bêthel (mphŭn dô anăn ƀuôn anăn jing Lus).
Phung knuă ƀuh sa čô mnuih kbiă mơ̆ng ƀuôn, leh anăn diñu lač kơ gơ̆, “Hmei kwưh kơ ih, ktrâo brei kơ hmei êlan mŭt hlăm ƀuôn, leh anăn hmei srăng ngă jăk hŏng ih.”
Gơ̆ ktrâo kơ phung diñu êlan mŭt ƀuôn; leh anăn diñu bi rai ƀuôn anăn hŏng mta đao gưm, ƀiădah diñu brei mnuih anăn leh anăn jih găp djuê gơ̆ đuĕ nao.
Êkei anăn nao kơ čar Hitit leh anăn mdơ̆ng sa boh ƀuôn, leh anăn bi anăn ƀuôn Lus; anăn ƀuôn anăn ăt msĕ snăn hlŏng kơ hruê anei.
Phung Manasê amâo suôt ôh phung dôk hlăm ƀuôn Bet-Sêan leh anăn dŭm ƀuôn điêt gơ̆, amâodah ƀuôn Tanak leh anăn dŭm ƀuôn điêt gơ̆, amâodah phung dôk hlăm ƀuôn Dor leh anăn dŭm ƀuôn điêt gơ̆, amâodah phung dôk hlăm ƀuôn Iblêam leh anăn dŭm ƀuôn điêt gơ̆, amâodah phung dôk hlăm ƀuôn Mêgidô leh anăn dŭm ƀuôn điêt gơ̆; ƀiădah phung Kanaan ăt dôk hlăm čar anăn.
Tơdah phung Israel jing ktang hĭn, diñu mjing phung Kanaan hlŭn, ƀiădah amâo suôt digơ̆ jih ôh.
Phung Êphraim amâo suôt ôh phung Kanaan dôk hlăm ƀuôn Gêser; snăn phung Kanaan dôk hlăm ƀuôn Gêser mbĭt hŏng diñu.
Phung Sabulôn amâo suôt ôh phung dôk hlăm ƀuôn Kitron, amâodah phung dôk hlăm ƀuôn Nahalol; ƀiădah phung Kanaan dôk mbĭt hŏng diñu leh anăn jing hlŭn.
Phung Aser amâo suôt ôh phung dôk hlăm ƀuôn Akô, amâodah phung dôk hlăm ƀuôn Sidôn, amâodah ƀuôn Ahlap, amâodah ƀuôn Aksip, amâodah ƀuôn Hêlba, amâodah ƀuôn Aphik, amâodah ƀuôn Rêhop,
ƀiădah phung Aser dôk mbĭt hŏng phung Kanaan, phung ƀuôn sang čar anăn, kyuadah diñu amâo suôt ôh phung anăn.
Phung Naptali amâo suôt ôh phung dôk hlăm ƀuôn Bet-Sêmes, amâodah phung dôk hlăm ƀuôn Bet-Anat, ƀiădah dôk mbĭt hŏng phung Kanaan, phung ƀuôn sang čar anăn; ƀiădah phung dôk hlăm ƀuôn Bet-Sêmes leh anăn ƀuôn Bet-Anat jing hlŭn kơ diñu.
Phung Amôrit puh phung Dan phă čar kngư, diñu amâo brei ôh digơ̆ trŭn phă lăn dap.
Phung Amôrit ăt dôk hlăm ƀuôn Hêres, ƀuôn Aijalon, leh anăn ƀuôn Salbim; ƀiădah kngan sang Yôsep bi ktrŏ diñu, leh anăn diñu jing hlŭn.
Kdriêl phung Amôrit dơ̆ng mơ̆ng anôk đĭ Akrabim, mơ̆ng ƀuôn Sêla leh anăn phă dlông.
Êdei kơ Y-Abimêlek, Y-Tôla anak êkei Y-Pua, čô Y-Dôdô, sa čô găp djuê Isakar, kgŭ bi mtlaih phung Israel. Ñu dôk ti ƀuôn Samir hlăm čar kngư Êphraim.
Ñu phat kđi phung Israel êjai dua pluh tlâo thŭn, leh anăn ñu djiê, arăng dơr ñu ti ƀuôn Samir.
Êdei ti ñu mâo Y-Jair, sa čô găp djuê Galaat, kgŭ phat kđi phung Israel êjai dua pluh dua thŭn.
Ñu mâo tlâo pluh čô anak êkei đĭ tlâo pluh drei aseh dliê; leh anăn diñu mâo tlâo pluh boh ƀuôn arăng pia kdriêk čar Hawôt-Jair hlŏng kơ hruê anei. Krĭng anăn dôk hlăm ala čar Galaat.
Leh ti anăn Y-Jair djiê, arăng dơr ñu ti ƀuôn Kamon.
Phung ƀuôn sang Israel lŏ ngă klei ƀai ti anăp ală Yêhôwa, leh anăn mă bruă kơ phung yang Baal, kơ yang Astarôt, phung yang čar Aram, phung yang ƀuôn Sidôn, phung yang čar Môap, phung yang phung Amôn, leh anăn phung yang phung Philistin; leh anăn diñu lui wir Yêhôwa, amâo mă bruă kơ gơ̆ ôh.
Yêhôwa čuh ai ngêñ kơ phung Israel, leh anăn Ñu čhĭ digơ̆ kơ kngan phung Philistin leh anăn kơ kngan phung Amôn.
Diñu juă lin phung anak Israel thŭn anăn. Êjai pluh sa păn thŭn diñu ktư̆ juă jih jang phung ƀuôn sang Israel dôk nah dih êa krông Yurdan hlăm ala čar Amôrit hlăm ala čar Galaat.
Phung Amôn găn êa krông Yurdan msĕ mơh čiăng bi blah hŏng phung Yuđa, hŏng phung Benjamin, leh anăn hŏng sang phung Êphraim. Snăn phung Israel knap mñai snăk.
Phung ƀuôn sang Israel ur kơ Yêhôwa, lač, “Hmei ngă soh leh hŏng ih, kyuadah hmei lui wir Aê Diê hmei leh anăn mă bruă kơ phung yang Baal.”
Yêhôwa lač kơ phung ƀuôn sang Israel, “Amâo djŏ hĕ kâo bi mtlaih diih leh mơ̆ng phung Êjip, mơ̆ng phung Amôrit, mơ̆ng phung Amôn, leh anăn mơ̆ng phung Philistin?
Msĕ mơh phung Sidôn, phung Amalek, leh anăn phung Maôn ktư̆ juă diih leh; leh anăn diih ur kơ kâo, leh anăn kâo bi mtlaih diih leh mơ̆ng kngan diñu.
Ƀiădah ăt diih lui wir kâo leh anăn mă bruă kơ phung yang mkăn. Kyua anăn kâo amâo srăng lŏ bi mtlaih diih ôh.
Nao ur bĕ kơ phung yang mkăn diih ruah leh. Brei diñu bi mtlaih diih êjai klei knap mñai diih.”
Phung ƀuôn sang Israel lač kơ Yêhôwa, “Hmei ngă soh leh; ngă bĕ kơ hmei ya ih mĭn jăk; ƀiădah bi mtlaih bĕ hmei hruê anei.”
Snăn diñu lui hĕ phung yang tue mơ̆ng ti krah diñu, leh anăn mă bruă kơ Yêhôwa; leh anăn Yêhôwa ênguôt snăk kyua klei knap mñai phung Israel.
Hlăk anăn, phung Amôn dăp kơ klei bi blah, diñu ngă kđông hlăm čar Galaat; leh anăn phung ƀuôn sang Israel bi kƀĭn leh anăn ngă kđông ti ƀuôn Mispa.
Phung ƀuôn sang leh anăn khua gai gĭt Galaat bi lač hdơ̆ng diñu, “Hlei pô srăng ba êlan êlâo bi blah hŏng phung Amôn? Pô anăn srăng jing khua kơ jih jang phung dôk hlăm čar Galaat.”
Y-Jêptê, sa čô mnuih čar Galaat jing kahan jhŏng ktang, ƀiădah ñu jing anak êkei sa čô mniê knhông. Y-Galaat jing ama kơ Y-Jêptê.
Mô̆ Y-Galaat kkiêng phung anak êkei kơ ñu; leh anăn tơdah phung anak êkei mô̆ ñu kkiêng anăn hriê kơ prŏng, diñu suôt Y-Jêptê leh anăn lač kơ gơ̆, “Ih amâo srăng dưn ngăn hlăm sang ama drei ôh, kyuadah ih jing anak êkei sa čô mniê mkăn.”
Snăn Y-Jêptê đuĕ mơ̆ng phung ayŏng adei ñu, leh anăn dôk hlăm čar Tôp. Phung hơăi mang bi mguôp hŏng Y-Jêptê leh anăn hiu plah mă dŏ arăng mbĭt hŏng ñu.
Êdei ƀiă tinăn, phung Amôn bi blah hŏng phung Israel.
Leh anăn tơdah phung Amôn bi blah hŏng phung Israel, phung khua mduôn čar Galaat nao duah Y-Jêptê hlăm čar Tôp.
Diñu lač kơ Y-Jêptê, “Hriê bĕ leh anăn jing khua hmei, čiăng kơ hmei dưi bi blah hŏng phung Amôn.”
Ƀiădah Y-Jêptê lač kơ phung khua mduôn čar Galaat, “Amâo djŏ hĕ diih bi êmut kơ kâo leh, leh anăn suôt kâo leh mơ̆ng sang ama kâo? Si ngă diih hriê kơ kâo ară anei tơdah diih mâo klei rŭng răng?”
Phung khua mduôn čar Galaat lač kơ Y-Jêptê, “Kyua anăn hmei hdơr kơ ih ară anei, čiăng kơ ih dưi nao mbĭt hŏng hmei bi blah hŏng phung Amôn, leh anăn jing khua kơ jih jang phung dôk hlăm čar Galaat.”
Y-Jêptê lač kơ phung khua mduôn čar Galaat, “Tơdah diih atăt kâo wĭt čiăng bi blah hŏng phung Amôn, leh anăn Yêhôwa jao diñu hlăm kngan kâo, snăn kơh kâo srăng jing khua diih.”
Phung khua mduôn čar Galaat lač kơ Y-Jêptê, “Yêhôwa srăng jing pô hưn bi sĭt ti krah drei; sĭt nik hmei srăng ngă tui si ih lač.”
Snăn Y-Jêptê nao mbĭt hŏng phung khua mduôn čar Galaat. Phung ƀuôn sang mjing ñu khua kahan leh anăn khua gai gĭt kơ diñu. Y-Jêptê blŭ jih klei anăn ti anăp Yêhôwa ti ƀuôn Mispa.
Y-Jêptê tiŏ nao mnuih kơ mtao phung Amôn, lač, “Ya klei ih mâo hŏng kâo, tơl ih hriê kơ kâo čiăng bi blah hŏng čar kâo?”
Mtao phung Amôn lŏ wĭt lač kơ phung Y-Jêptê tiŏ nao, “Kyuadah phung Israel hlăk diñu kbiă mơ̆ng čar Êjip plah mă čar kâo, dơ̆ng mơ̆ng êa krông Arnôn truh kơ êa krông Jabôk leh anăn truh kơ êa krông Yurdan. Snăn ară anei, bi wĭt gơ̆ hŏng klei êđăp ênang.”
Y-Jêptê lŏ tiŏ nao mnuih kơ mtao phung Amôn
leh anăn lač kơ ñu, “Snei Y-Jêptê lač, Phung Israel amâo tuôm plah mă čar Môap amâodah čar Amôn ôh.
Ƀiădah tơdah diñu kbiă mơ̆ng čar Êjip, phung Israel găn kdrăn tač truh ti Êa Ksĭ Hrah leh anăn nao truh kơ ƀuôn Kadês.
Hlăk anăn phung Israel tiŏ nao mnuih kơ mtao čar Êđôm, lač, ‘Hmei akâo kơ ih, brei hmei găn čar ih.’ Ƀiădah mtao čar Êđôm amâo brei ôh. Diñu tiŏ nao mnuih msĕ mơh kơ mtao čar Môap, ƀiădah ñu amâo tŭ ôh. Snăn phung Israel ăt dôk ti ƀuôn Kadês.
Leh anăn diñu hiu găn kdrăn tač leh anăn nao dar čar Êđôm leh anăn čar Môap leh anăn truh tĭng ngŏ čar Môap, leh anăn jưh tĭng nah dưr êa krông Arnôn, ƀiădah diñu amâo mŭt ôh hlăm čar Môap, kyuadah êa krông Arnôn jing kdriêl lăn čar Môap.
Hlăk anăn phung Israel tiŏ nao mnuih kơ Y-Sihôn mtao phung Amôrit, mtao ƀuôn Hêsbôn; leh anăn phung Israel lač kơ ñu, ‘Hmei akâo kơ ih, brei hmei găn čar ih truh ti čar hmei.’
Ƀiădah Y-Sihôn đing kơ phung Israel, amâo brei găn čar ñu. Snăn, Y-Sihôn bi kƀĭn jih jang ƀuôn sang mbĭt, leh anăn ngă kđông ti ƀuôn Jahas, leh anăn bi blah hŏng phung Israel.
Leh anăn Yêhôwa, Aê Diê phung Israel jao Y-Sihôn leh anăn jih jang phung ƀuôn sang ñu hlăm kngan phung Israel, leh anăn phung Israel dưi hŏng diñu. Snăn, phung Israel mă bha jih čar phung Amôrit dôk hlăm čar anăn.
Diñu mă bha jih jang čar Amôrit dơ̆ng mơ̆ng êa krông Arnôn truh kơ êa krông Jabôk, leh anăn dơ̆ng mơ̆ng kdrăn tač truh kơ êa krông Yurdan.
Snăn, Yêhôwa Aê Diê phung Israel suôt phung Amôrit ti anăp phung ƀuôn sang Ñu, phung Israel; leh anăn ih srăng mă bha čar anăn mơ̆?
Amâo djŏ hĕ ih srăng mă ya yang Čhêmôs ih brei kơ ih mă bha? Leh anăn hmei srăng mă bha jih jang čar Yêhôwa, Aê Diê hmei suôt leh phung dôk tinăn.
Ih jing jăk hĭn kơ Y-Balak anak êkei Y-Sipôr mtao čar Môap mơ̆? Ñu tuôm bi tăng amâodah tuôm bi blah hŏng phung Israel mơ̆?
Êjai tlâo êtuh thŭn phung Israel dôk hlăm ƀuôn Hêsbôn leh anăn dŭm ƀuôn điêt ñu, leh anăn hlăm ƀuôn Arôer leh anăn dŭm ƀuôn điêt ñu, leh anăn hlăm jih jang ƀuôn ti hang êa krông Arnôn. Si ngă diih amâo lŏ mă jih ƀuôn anăn hlăm ênuk anăn lĕ?
Snăn kâo amâo ngă soh hŏng ih ôh, leh anăn ih ngă jhat kơ kâo êjai bi blah hŏng kâo. Brei Yêhôwa, Khua Phat Kđi, phat kđi hruê anei klei phung Israel hŏng phung Amôn.”
Ƀiădah mtao phung Amôn amâo uêñ ôh kơ klei Y-Jêptê brei arăng nao lač kơ ñu.
Mngăt Myang Yêhôwa trŭn dôk hŏng Y-Jêptê, ñu găn čar Galaat leh anăn čar Manasê, hlŏng truh kơ ƀuôn Mispa hlăm čar Galaat, leh anăn mơ̆ng ƀuôn Mispa čar Galaat ñu găn truh kơ phung Amôn.
Y-Jêptê ngă klei ƀuăn kơ Yêhôwa, lač, “Tơdah ih srăng jao phung Amôn hlăm kngan kâo,
snăn, ya mnơ̆ng kbiă mơ̆ng ƀăng bhă sang kâo čiăng bi tuôm hŏng kâo tơdah kâo wĭt dưi bi blah hŏng phung Amôn, srăng pioh kơ Yêhôwa, leh anăn kâo srăng myơr ñu jing mnơ̆ng myơr čuh.”
Snăn, Y-Jêptê găn nao kơ phung Amôn čiăng bi blah hŏng diñu; leh anăn Yêhôwa jao diñu hlăm kngan gơ̆.
Y-Jêptê bi blah hŏng digơ̆ dơ̆ng mơ̆ng ƀuôn Arôer truh kơ anôk giăm ƀuôn Minit, dua pluh boh ƀuôn, hlŏng truh kơ ƀuôn Aƀel-Kêramim, leh anăn bi mdjiê lu snăk. Snăn phung Amôn mŭt phung ƀuôn sang Israel.
Y-Jêptê lŏ wĭt kơ sang ñu ti ƀuôn Mispa, leh anăn nĕ anei, anak mniê ñu kbiă nao bi tuôm hŏng ñu, djă hgơr điêt leh anăn kdŏ. Gơ̆ jing anak ñu mâo knŏng sa čô. Êngao kơ gơ̆ ñu amâo lŏ mâo anak êkei amâodah anak mniê ôh.
Tơdah ñu ƀuh anak mniê ñu, ñu hiêk čhiăm ao ñu leh anăn lač, “Hƀơih, Ơ bŭ! Ih bi ênguôt kâo êdimima, leh anăn ih jing klei bi rŭng prŏng kơ kâo. Kyuadah kâo blŭ leh klei ƀuăn ti anăp Yêhôwa, leh anăn kâo amâo dưi bi mlih ôh.”
Gơ̆ lač kơ ñu, “Ơ ama, tơdah ih blŭ leh klei ƀuăn kơ Yêhôwa, ngă bĕ kơ kâo tui si klei ih blŭ leh, kyua Yêhôwa rŭ ênua ih kơ phung roh ih, phung Amôn.”
Leh anăn gơ̆ lač kơ ama gơ̆, “Brei klei anei truh kơ kâo, brei kơ kâo dua mlan hiu rưng ti čư̆ leh anăn čŏk hia kơ klei kâo jing êra hrông, kâo leh anăn phung găp kâo.”
Ñu lač, “Nao bĕ.” Snăn ñu brei gơ̆ nao êjai dua mlan. Gơ̆ đuĕ nao hiu mbĭt hŏng phung găp gơ̆, leh anăn gơ̆ čŏk hia ti čư̆ kơ klei gơ̆ jing êra hrông.
Tloh dua mlan gơ̆ lŏ wĭt kơ ama gơ̆, leh anăn ama gơ̆ ngă tui si klei ñu ƀuăn leh. Gơ̆ ka tuôm hŏng êkei ôh. Mơ̆ng klei anăn mâo sa klei bhiăn hlăm čar Israel
brei phung anak mniê Israel nao čŏk hia pă hruê grăp thŭn kyua anak mniê Y-Jêptê sa čô mnuih čar Galaat.
Arăng iêu phung êkei Êphraim kơ klei bi blah, diñu găn nao kơ ƀuôn Saphôn leh anăn lač kơ Y-Jêptê, “Si ngă ih nao bi blah hŏng phung Amôn leh anăn amâo iêu hmei nao mbĭt hŏng ih? Hmei srăng čuh sang ih wăt ih pô.”
Y-Jêptê lač kơ diñu, “Kâo leh anăn phung ƀuôn sang kâo mâo klei bi msao ktang hŏng phung Amôn; leh anăn tơdah kâo iêu diih, diih amâo bi mtlaih ôh kâo mơ̆ng kngan diñu.
Tơdah kâo ƀuh diih amâo bi mtlaih kâo ôh, kâo săn asei mlei kâo pô, leh anăn găn nao bi blah hŏng phung Amôn, leh anăn Yêhôwa jao diñu hlăm kngan kâo. Snăn si ngă hruê anei diih hriê bi blah hŏng kâo lĕ?”
Y-Jêptê bi kƀĭn jih jang phung Galaat leh anăn bi blah hŏng phung Êphraim, leh anăn phung êkei čar Galaat ngă kơ phung Êphraim, kyuadah diñu tuôm lač, “Ơ phung Galaat, diih jing phung đuĕ kơ phung Êphraim dôk ti krah phung Êphraim leh anăn phung Manasê.”
Phung Galaat mă anôk găn êa krông Yurdan čiăng ngă kơ phung Êphraim. Leh anăn tơdah mâo đa đa phung đuĕ mơ̆ng phung Êphraim lač, “Brei kâo găn nah dih,” phung êkei čar Galaat êmuh kơ ñu, “Ih jing sa čô phung Êphraim mơ̆?” Tơdah ñu lŏ wĭt lač, “Hơăi,”
phung Galaat lač kơ ñu, “Lač bĕ Shibôlet,” leh anăn ñu lač, “Sibôlet”, kyuadah ñu amâo dưi pia djŏ ôh. Snăn digơ̆ mă ñu leh anăn bi mdjiê ñu ti anôk găn êa krông Yurdan. Hlăk anăn mâo pă pluh dua êbâo čô phung Êphraim djiê.
Y-Jêptê phat kđi phung Israel êjai năm thŭn; leh anăn Y-Jêptê, sa čô Galaat, djiê, arăng dơr ñu hlăm sa boh ƀuôn hlăm čar Galaat.
Êdei kơ ñu mâo Y-Ipsan, ƀuôn Betlêhem phat kđi phung Israel.
Ñu mâo tlâo pluh čô anak êkei leh anăn tlâo pluh čô anak mniê; ñu brei tlâo pluh čô anak mniê ñu dôk ung hŏng phung ti êngao găp djuê ñu; leh anăn ñu iêu tlâo pluh čô mniê mơ̆ng anôk mkăn jing mô̆ kơ phung anak êkei ñu. Ñu phat kđi phung Israel êjai kjuh thŭn.
Y-Ipsan djiê, leh anăn arăng dơr ñu ti ƀuôn Betlêhem.
Êdei kơ ñu Y-Êlon, sa čô Sabulôn, phat kđi phung Israel êjai pluh thŭn.
Y-Êlon, sa čô Sabulôn djiê, leh anăn arăng dơr ñu ti ƀuôn Aijalon hlăm čar Sabulôn.
Êdei kơ ñu, Y-Apdon, anak êkei Y-Hilel sa čô ƀuôn Piraton phat kđi phung Israel.
Ñu mâo pă pluh anak êkei, leh anăn tlâo pluh čô čô êkei. Diñu đĭ kjuh pluh drei aseh dliê. Ñu phat kđi phung Israel êjai sa păn thŭn.
Y-Apdon, anak êkei Y-Hilel sa čô ƀuôn Piraton djiê, leh anăn arăng dơr ñu ti ƀuôn Piraton hlăm čar Êphraim, hlăm čar kngư phung Amalek.
Phung ƀuôn sang Israel lŏ ngă klei jhat ti anăp ală Yêhôwa; leh anăn Yêhôwa jao diñu hlăm kngan phung Philistin êjai pă pluh thŭn.
Mâo sa čô mnuih ƀuôn Sôra mơ̆ng găp djuê Dan, anăn ñu Y-Manôa; mô̆ ñu jing mniê plao, amâo mâo anak ôh.
Dĭng buăl jăk Yêhôwa bi êdah kơ mniê anăn leh anăn lač kơ ñu, “Nĕ anei, ih jing mniê plao, amâo mâo anak ôh; ƀiădah ih srăng ba tian leh anăn kkiêng kơ sa čô anak êkei.
Kyuanăn răng bĕ, đăm mnăm kpiê amâodah kpiê ktang ôh, leh anăn đăm ƀơ̆ng mnơ̆ng čhŏ ôh,
kyuadah nĕ anei, ih srăng ba tian leh anăn kkiêng kơ sa čô anak êkei. Amâo dưi brei mta dhŏng kuêh boh kŏ ñu ôh, kyuadah anak anăn srăng jing sa čô Nasirê kơ Aê Diê mơ̆ng hruê ih kkiêng kơ ñu; leh anăn ñu srăng dơ̆ng bi mtlaih phung Israel mơ̆ng kngan phung Philistin.”
Mniê anăn nao lač kơ ung ñu, “Sa čô mnuih Aê Diê truh kơ kâo, leh anăn ƀô̆ mta ñu msĕ si ƀô̆ mta dĭng buăl jăk Aê Diê, bi huĭ snăk. Kâo amâo êmuh ñu ôh mơ̆ng ñu kbiă hriê, leh anăn ñu amâo hưn ôh anăn ñu kơ kâo.
Ƀiădah ñu lač kơ kâo, ‘Nĕ anei, ih srăng ba tian leh anăn kkiêng kơ sa čô anak êkei. Snăn đăm mnăm kpiê amâodah kpiê ktang, leh anăn đăm ƀơ̆ng mnơ̆ng čhŏ ôh, kyuadah êkei anei srăng jing sa čô Nasirê kơ Aê Diê mơ̆ng hruê kkiêng tơl hruê ñu djiê.’ ”
Y-Manôa kwưh kơ Yêhôwa, lač, “Ơ Yêhôwa, kâo kwưh kơ ih, brei mnuih Aê Diê, pô ih tiŏ hriê anăn lŏ hriê kơ hmei, leh anăn mtô kơ hmei ya hmei srăng ngă hŏng anak srăng kkiêng anăn.”
Aê Diê hmư̆ asăp Y-Manôa, leh anăn dĭng buăl jăk Aê Diê lŏ hriê kơ mniê anăn êjai ñu dôk gŭ hlăm hma; ƀiădah Y-Manôa ung ñu amâo dôk mbĭt hŏng ñu ôh.
Mniê anăn êran nao mtam leh anăn hưn kơ ung ñu, lač, “Nĕ anei mnuih hriê leh kơ kâo hruê êlâo lŏ bi êdah kơ kâo.”
Y-Manôa kgŭ tui hlue mô̆ ñu, nao kơ mnuih anăn leh anăn lač kơ gơ̆, “Djŏ mơ̆ ih jing pô blŭ leh kơ mniê anei?” Gơ̆ lač, “Kâo gơ̆ yơh.”
Y-Manôa lač, “Tơdah klei ih blŭ srăng truh sĭt, si ngă klei hdĭp hđeh anei srăng jing, leh anăn ya ñu srăng ngă?”
Dĭng buăl jăk Yêhôwa lač kơ Y-Manôa, “Brei mniê anei răng kơ jih klei kâo lač leh.
Ñu amâo dưi ƀơ̆ng mnơ̆ng mơ̆ng phŭn boh kriăk ƀâo ôh, kăn brei ñu mnăm kpiê amâodah kpiê ktang rei, leh anăn đăm brei ñu ƀơ̆ng mnơ̆ng čhŏ ôh. Brei ñu ngă tui hlue jih klei kâo mtă leh kơ ñu.”
Y-Manôa lač kơ dĭng buăl jăk Yêhôwa, “Kâo akâo kơ ih, brei hmei kơ̆ng ih leh anăn mkra sa drei êđai bê kơ ih.”
Dĭng buăl jăk Yêhôwa lač kơ Y-Manôa, “Tơdah ih kơ̆ng kâo, kâo amâo srăng ƀơ̆ng mnơ̆ng ih ôh; ƀiădah tơdah ih mkra mnơ̆ng myơr čuh, snăn brei ih myơr gơ̆ kơ Yêhôwa.” (Kyuadah Y-Manôa amâo thâo ôh gơ̆ jing dĭng buăl jăk Yêhôwa).
Y-Manôa lač kơ dĭng- buăl jăk Yêhôwa, “Hlei anăn ih, čiăng kơ hmei mpŭ kơ ih tơdah klei ih blŭ srăng truh sĭt?”
Dĭng buăl jăk Yêhôwa lač kơ ñu, “Si ngă ih êmuh kơ anăn kâo? Anăn kâo jing yuôm bhăn.”
Snăn Y-Manôa mă êđai bê hgăm mbĭt hŏng mnơ̆ng myơr kpŭng ƀhĭ, leh anăn myơr gơ̆ ti dlông boh tâo kơ Yêhôwa. Yêhôwa ngă klei yuôm bhăn êjai Y-Manôa leh anăn mô̆ ñu dôk dlăng.
Tơdah êlah pui mơ̆ng knưl đĭ phă adiê, dĭng buăl jăk Yêhôwa đĭ hlăm êlah pui mơ̆ng knưl anăn. Tơdah Y-Manôa leh anăn mô̆ ñu dlăng klei anăn diñu kŭp ƀô̆ ti lăn.
Dĭng buăl jăk Yêhôwa amâo lŏ bi êdah ôh kơ Y-Manôa leh anăn mô̆ ñu. Snăn Y-Manôa thâo gơ̆ jing dĭng buăl jăk Yêhôwa.
Y-Manôa lač kơ mô̆ ñu, “Sĭt nik drei srăng djiê yơh kyuadah drei ƀuh leh Aê Diê.”
Ƀiădah mô̆ ñu lač kơ ñu, “Tơdah Yêhôwa mĭn leh čiăng bi mdjiê drei, ñu amâo tŭ ôh mnơ̆ng myơr čuh leh anăn mnơ̆ng myơr kpŭng ƀhĭ mơ̆ng kngan drei, amâodah bi êdah kơ drei jih klei anăn, amâodah hưn kơ drei klei msĕ snăn.”
Mniê anăn kkiêng kơ sa čô anak êkei leh anăn bi anăn gơ̆ Y-Samsôn. Hđeh anăn hriê kơ prŏng, leh anăn Yêhôwa brei klei jăk jĭn kơ gơ̆.
Leh anăn Mngăt Myang Yêhôwa dơ̆ng bi ktang gơ̆ ti ƀuôn Mahaneh-Dan, plah wah ƀuôn Sôra leh anăn ƀuôn Êstaôl.
Y-Samsôn trŭn nao kơ ƀuôn Timna leh anăn ti anăn ñu ƀuh sa čô hlăm phung anak mniê phung Philistin.
Ñu lŏ wĭt hưn kơ amĭ ama ñu, “Kâo ƀuh leh ti ƀuôn Timna sa čô hlăm phung anak mniê phung Philistin. Ară anei brei diih mă gơ̆ jing mô̆ kâo.”
Ƀiădah amĭ ama ñu lač kơ ñu, “Si ngă, amâo mâo hĕ sa čô mniê hlăm phung anak mniê găp djuê ih amâodah hlăm jih phung ƀuôn sang drei, tơl ih nao mă sa čô mô̆ mơ̆ng phung Philistin amâo mâo khăt klĭt ôh?” Ƀiădah Y-Samsôn lač kơ ama ñu, “Mă gơ̆ kơ kâo bĕ; kyuadah ñu bi tluh kơ kâo.”
Ama amĭ ñu amâo thâo ôh kơ klei anăn kbiă mơ̆ng Yêhôwa; kyuadah Yêhôwa duah klei găl čiăng ngă kơ phung Philistin. Hlăk ênuk anăn, phung Philistin kiă kriê phung Israel.
Y-Samsôn trŭn nao mbĭt hŏng amĭ ama ñu kơ ƀuôn Timna. Tơdah ñu truh kơ đang boh kriăk ƀâo ƀuôn Timna, nĕ anei, mâo sa drei êđai êmông gu gruh čiăng ngă kơ ñu.
Hlăk anăn Mngăt Myang Yêhôwa hriê dôk mbĭt hŏng ñu hŏng klei ktang. Ñu hiêk êđai êmông gu msĕ si arăng hiêk sa drei êđai bê; ñu amâo djă sa mnơ̆ng ôh hlăm kngan ñu. Ƀiădah ñu amâo hưn ôh kơ amĭ ama ñu ya klei ñu ngă leh.
Leh anăn ñu trŭn nao blŭ hrăm hŏng mniê anăn; leh anăn gơ̆ bi tluh kơ Y-Samsôn.
Sui ƀiă tinăn, ñu lŏ nao čiăng mă mniê anăn jing mô̆; ñu weh čiăng dlăng asei mlei êmông gu djiê. Leh anăn nĕ anei, mâo hnuê hlăm asei mlei êmông gu leh anăn mâo êa hnuê mơh.
Ñu hwăk mă ksing êa hnuê hŏng kngan ñu, leh anăn êbat êjai ƀơ̆ng êjai. Ñu truh kơ amĭ ama ñu, leh anăn brei kơ digơ̆ ƀơ̆ng đa. Ƀiădah ñu amâo hưn ôh kơ ñu mă êa hnuê anăn mơ̆ng asei mlei êmông gu djiê.
Ama ñu trŭn nao kơ sang mniê anăn, leh anăn tinăn Y-Samsôn mkra klei huă mnăm; kyuadah jing klei bhiăn kơ phung êkei hlăk ai khăng ngă.
Tơdah phung ƀuôn sang ƀuh ñu, digơ̆ ba tlâo pluh čô ƀĭng găp nao dôk mbĭt hŏng ñu.
Y-Samsôn lač kơ diñu, “Brei kâo mđăo diih. Tơdah diih dưi hưn klei anăn kơ kâo hlăm kjuh hruê klei huă mnăm leh anăn mblang klei anăn, snăn kâo srăng brei tlâo pluh blah ao kbuă leh anăn tlâo pluh blah ao hơô êjai huă mnăm.
Ƀiădah tơdah diih amâo dưi hưn kơ kâo ôh, snăn diih srăng brei kơ kâo tlâo pluh blah ao kbuă leh anăn tlâo pluh blah ao hơô êjai huă mnăm.” Digơ̆ lač kơ ñu, “Mđăo bĕ leh anăn hmei dôk hmư̆.”
Leh anăn ñu lač kơ digơ̆: “Mơ̆ng mnơ̆ng thâo ƀơ̆ng kbiă mnơ̆ng ƀơ̆ng, mơ̆ng mnơ̆ng ktang kbiă mnơ̆ng mmih.” Hlăm tlâo hruê diñu amâo dưi mblang ôh klei mđăo anăn.
Truh hruê tal pă diñu lač kơ mô̆ Y-Samsôn, “Mplư ung ih brei ñu mblang kơ drei klei ñu mđăo anăn, tơdah ih amâo ngă ôh, hmei čuh ih wăt sang ama ih hŏng pui. Djŏ mơ̆ ih jak hmei tinei čiăng bi ƀun hĕ hmei?”
Mô̆ Y-Samsôn hia ti anăp ñu leh anăn lač, “Ih knŏng bi êmut kơ kâo, ih amâo khăp kơ kâo ôh; ih bi mđăo kơ phung ƀuôn sang kâo leh anăn ih amâo mblang ôh klei anăn kơ kâo.” Leh anăn ñu lač kơ gơ̆, “Nĕ anei, kâo amâo tuôm hưn kơ amĭ ama kâo ôh, si ngă kâo srăng mblang hĕ kơ ih lĕ?”
Gơ̆ hia ti anăp ñu êjai kjuh hruê klei huă mnăm; leh anăn hruê tal kjuh ñu mblang kơ gơ̆ kyuadah ktang gơ̆ mtrŭt ñu. Leh anăn gơ̆ mblang klei mđăo anăn kơ phung ƀuôn sang gơ̆.
Phung êkei ƀuôn anăn lač kơ ñu ti hruê tal kjuh, êlâo kơ yang hruê lĕ: “Ya mnơ̆ng mmih hĭn kơ êa hnuê? Ya mnơ̆ng ktang hĭn kơ êmông gu?” Leh anăn Y-Samsôn lač kơ diñu, “Tơdah diih amâo kai hŏng êmô ana êra kâo, diih amâo dưi thâo mblang ôh klei kâo bi mđăo diih.”
Mngăt Myang Yêhôwa hriê dôk mbĭt hŏng ñu hŏng klei ktang, leh anăn ñu trŭn nao kơ ƀuôn Askalon, bi mdjiê tlâo pluh čô êkei ƀuôn anăn, plah mă mnơ̆ng digơ̆ leh anăn brei ao hơô êjai huă mnăm kơ phung mblang klei bi mđăo anăn. Hŏng klei ngêñ snăk ñu lŏ wĭt kơ sang ama ñu.
Arăng brei hĕ mô̆ ñu kơ găp ñu, pô giăm hĭn hlăm klei bi kuôl.
Sui ƀiă tinăn, hlăk yan wiă mdiê ƀlê, Y-Samsôn nao čhưn hŏng mô̆ ñu, djă ba sa drei êđai bê. Ñu lač, “Kâo čiăng nao dôk hŏng mô̆ kâo hlăm adŭ pĭt.” Ƀiădah ama mniê anăn amâo brei ñu mŭt ôh.
Ama mniê anăn lač, “Kâo mĭndah ih bi êmut snăk kơ gơ̆; snăn kâo brei gơ̆ leh kơ găp ih. Amâo djŏ hĕ adei mniê gơ̆ siam hĭn kơ gơ̆? Kâo akâo kơ ih, mă ñu.”
Y-Samsôn lač kơ diñu, “Tal anei kâo amâo srăng lŏ jing năng arăng ƀuah ôh ti anăp phung Philistin, tơdah kâo ngă jhat kơ diñu.”
Snăn Y-Samsôn đuĕ nao mă tlâo êtuh drei mja leh anăn mă pui kƀong. Ñu mă kă ku dua drei mbĭt leh anăn kă pui kƀong ti plah wah ku dua drei mja.
Tơdah ñu čuh leh pui kƀong, ñu tha phung mja mŭt hlăm hma mdiê ƀlê phung Philistin, leh anăn pui ƀơ̆ng čăp mdiê ƀlê leh anăn mdiê ƀlê ka wiă, leh anăn wăt đang boh kriăk ƀâo leh anăn ôliwơ mơh.
Phung Philistin lač, “Hlei pô ngă klei anei?” Arăng lač, “Y-Samsôn yơh, mtâo sa čô êkei ƀuôn Timna, kyuadah ñu mă mô̆ gơ̆ leh anăn brei hĕ kơ găp gơ̆.” Snăn phung Philistin hriê leh anăn čuh mniê anăn wăt ama mniê hŏng pui.
Y-Samsôn lač kơ diñu, “Tơdah klei anei jing klei diih ngă, kâo kat asei kâo srăng rŭ ênua kơ diih, leh klei anăn kơh kâo dôk êđăp ênang.”
Ñu čăm digơ̆ ti pha leh anăn ti kơiêng leh anăn bi mdjiê lu. Leh anăn ñu trŭn nao dôk hlăm ƀăng boh tâo Êtam.
Phung Philistin đĭ nao ngă kđông hlăm čar Yuđa, dăp kahan ti krĭng Lêhi.
Phung êkei Yuđa lač, “Si ngă diih hriê bi blah hŏng hmei?” Diñu lŏ lač, “Hmei hriê čiăng mă čăp Y-Samsôn, čiăng ngă kơ ñu msĕ si ñu ngă leh kơ hmei.”
Snăn tlâo êbâo phung êkei Yuđa trŭn nao kơ ƀăng boh tâo Êtam leh anăn lač kơ Y-Samsôn, “Ih amâo thâo hĕ kơ phung Philistin jing khua kiă kriê drei? Snăn ya klei ih ngă leh kơ hmei?” Ñu lač kơ digơ̆, “Msĕ si diñu ngă leh kơ kâo, snăn mơh kâo ngă leh kơ diñu.”
Digơ̆ lač kơ ñu, “Hmei hriê čiăng čăp ih, snăn hmei dưi jao ih hlăm kngan phung Philistin.” Y-Samsôn lač kơ diñu, “Brei diih kat asei kơ kâo kơ diih pô amâo srăng bi mdjiê kâo ôh.”
Digơ̆ lač kơ ñu, “Hơăi, hmei knŏng čiăng čăp ih leh anăn jao ih hlăm kngan diñu. Hmei amâo srăng bi mdjiê ih ôh.” Snăn digơ̆ čăp ñu hŏng dua aruăt klei kuĭ mrâo, leh anăn atăt ñu kbiă mơ̆ng ƀăng boh tâo.
Tơdah ñu truh kơ krĭng Lêhi, phung Philistin hriê driâo čiăng bi tuôm hŏng Y-Samsôn; leh anăn Mngăt Myang Yêhôwa hriê dôk mbĭt hŏng ñu hŏng klei ktang. Klei arăng kă ti kngan ñu jing msĕ si klei kbuă pui dôk ƀơ̆ng, leh anăn klei anăn tloh mơ̆ng kngan ñu.
Ñu ƀuh klang kang aseh dliê mrâo djiê. Ñu yơr kngan apai mă dŏ anăn, leh anăn hŏng dŏ anăn ñu bi mdjiê sa êbâo čô phung Philistin.
Leh anăn Y-Samsôn lač, “Hŏng sa ƀĕ klang kang aseh dliê, mnuih djiê tơl lu kăm; hŏng sa ƀĕ klang kang aseh dliê, kâo bi mdjiê leh sa êbâo čô mnuih.”
Leh ruê̆ ñu blŭ snăn, ñu hwiê hĕ klang kang aseh dliê, leh anăn arăng pia anôk anăn Ramat-Lêhi.
Ñu mhao êa snăk, leh anăn ñu iêu Yêhôwa leh anăn lač, “Ih brei leh klei bi mtlaih prŏng anei hŏng kngan dĭng buăl ih, leh anăn ară anei kâo srăng djiê hŏng klei mhao mơ̆, leh anăn lĕ hlăm kngan phung amâo mâo khăt klĭt hĕ?”
Aê Diê bi kđang ƀăng boh tâo ti krĭng Lêhi, leh anăn êa kbiă mơ̆ng anăn. Leh ñu mnăm, ñu lŏ mâo ai ktang. Kyuanăn arăng bi anăn kơ anôk anăn Ên-Hakôr; anôk anăn ti krĭng Lêhi, ăt dôk truh kơ hruê anei.
Ñu phat kđi phung Israel hlăm ênuk phung Philistin êjai dua pluh thŭn.
Y-Samsôn nao kơ ƀuôn Gasa leh anăn tinăn ñu ƀuh sa čô mniê knhông. Ñu mŭt dôk hŏng gơ̆.
Arăng hưn kơ phung Gasa, “Y-Samsôn truh leh tinei.” Diñu wang jŭm anôk anăn leh anăn kăp ngă kơ Y-Samsôn jih mlam ti ƀăng jang ƀuôn. Diñu dôk kriêp jih mlam anăn, lač, “Brei drei guôn tơl aguah mngač, leh anăn drei srăng bi mdjiê ñu.”
Ƀiădah Y-Samsôn dôk đih tơl krah mlam. Ti krah mlam ñu kgŭ leh anăn djă ti boh ƀăng jang ƀuôn leh anăn ti dua ƀĕ gơ̆ng. Ñu buč giê kal leh anăn jih ƀăng jang, klam ti mra ñu, leh anăn ba dŏ anăn ti čŏng kbuôn dôk ti anăp ƀuôn Hêbron.
Leh klei anăn, ñu khăp kơ sa čô mniê hlăm tlung Sôrek, anăn gơ̆ H'Dêlila.
Phung khua phung Philistin nao kơ mniê anăn leh anăn lač kơ gơ̆, “Mplư ñu čiăng thâo mơ̆ng ñu mâo klei ktang anăn, leh anăn si hmei srăng dưi hŏng ñu, čiăng hmei dưi čăp ñu leh anăn mđăo ñu. Leh anăn grăp čô hmei srăng brei kơ ih sa êbâo sa êtuh klŏ prăk.”
Snăn H'Dêlila lač kơ Y-Samsôn, “Kâo akâo kơ ih, lač kơ kâo mơ̆ng ih mâo klei ktang anăn, leh anăn si arăng dưi kă ih tơl arăng dưi mđăo ih?”
Y-Samsôn lač kơ ñu, “Tơdah diñu kă kâo hŏng kjuh aruăt klei ksiêng hna mrâo ka krô ôh, snăn kâo srăng jing awăt leh anăn jing msĕ si mnuih mkăn.”
Snăn phung khua phung Philistin ba kơ mniê anăn kjuh aruăt klei ksiêng hna mrâo ka krô ôh, leh anăn ñu kă gơ̆ hŏng klei anăn.
Ñu mâo phung êkei dôk guôn hlăm adŭ ti lam. Ñu lač kơ gơ̆, “Ơ Y-Samsôn, phung Philistin hriê mă ih!” Ƀiădah ñu bi tloh hĕ klei anăn msĕ si sa aruăt kbuă sô̆ hŏng pui. Snăn arăng amâo thâo ôh mơ̆ng kbiă hriê klei ktang ñu.
H'Dêlila lač kơ Y-Samsôn, “Nĕ anei ih mưč kơ kâo leh anăn blŭ luar kơ kâo. Kâo akâo kơ ih, hưn kơ kâo si arăng dưi čăp ih.”
Gơ̆ lač kơ ñu, “Tơdah diñu čăp kâo hŏng klei kuĭ mrâo ka tuôm yua ôh, hlăk anăn kâo srăng jing msĕ si mnuih mkăn, leh anăn jing awăt.”
Snăn, H'Dêlila mă klei kuĭ mrâo leh anăn kă gơ̆ hŏng klei anăn. Leh anăn ñu lač kơ gơ̆, “Ơ Y-Samsôn, phung Philistin hriê mă ih!” Phung mnuih kăp dôk hlăm adŭ ti lam. Ƀiădah gơ̆ bi tloh klei anăn mơ̆ng păl gơ̆ msĕ si sa aruăt mrai.
H'Dêlila lač kơ Y-Samsôn, “Tơl ară anei ih mưč kơ kâo leh anăn blŭ luar kơ kâo. Hưn kơ kâo si arăng dưi čăp ih.” Gơ̆ lač kơ ñu, “Tơdah ih ƀôñ kjuh pha ƀŭk ti boh kŏ kâo mbĭt hŏng mrai kpañ leh anăn kă hŏng giê knơ̆ng, snăn kâo srăng jing awăt leh anăn jing msĕ si mnuih mkăn.”
Snăn êjai gơ̆ pĭt, H'Dêlila mă kjuh pha ƀŭk ti boh kŏ ñu leh anăn mñam mbĭt hŏng mrai kpañ, leh anăn ñu kă hŏng giê knơ̆ng leh anăn lač kơ gơ̆, “Ơ Y-Samsôn, phung Philistin hriê mă ih!” Ƀiădah gơ̆ mdih pĭt, buč hĕ giê knơ̆ng leh anăn kpañ.
Ñu lač kơ Y-Samsôn, “Si ih dưi lač, ‘Kâo khăp kơ ih’, êjai ih amâo mâo ai tiê mbĭt hŏng kâo ôh? Ih mưč kơ kâo tlâo bliư̆ hŏng anei, leh anăn ih amâo hưn kơ kâo ôh mơ̆ng kbiă hriê ai ktang ih.”
Êjai grăp hruê ñu mtrŭt Y-Samsôn hŏng klei ktang leh anăn mgô̆ gơ̆ hŏng klei ñu blŭ, tơl ai mĭn gơ̆ amâo lŏ dưi gĭr ôh.
Gơ̆ hưn jih klei gơ̆ mĭn leh anăn lač kơ ñu, “Dhŏng ƀơ̆ng amâo tuôm kuêh ƀŭk ti boh kŏ kâo ôh; kyuadah kâo jing sa čô Nasirê pioh kơ Aê Diê dơ̆ng mơ̆ng tian amĭ kâo. Tơdah leh arăng kuêh ƀŭk kâo, hlăk anăn klei ktang kâo srăng kbiă, kâo srăng jing awăt leh anăn jing msĕ si mnuih mkăn.”
Tơdah H'Dêlila ƀuh gơ̆ hưn leh jih klei gơ̆ mĭn, ñu tiŏ nao arăng iêu phung khua phung Philistin, lač, “Hriê bĕ lŏ sa bliư̆ anei, kyuadah gơ̆ hưn jih klei mĭn gơ̆ kơ kâo.” Snăn phung khua phung Philistin hriê kơ ñu djă ba prăk mbĭt.
Ñu brei gơ̆ pĭt ti pha ñu, leh anăn ñu iêu sa čô êkei leh anăn brei pô anăn kuêh hĕ kjuh pha ƀŭk ti boh kŏ gơ̆. Leh anăn ñu dơ̆ng bi awăt gơ̆, klei ktang gơ̆ kbiă mơ̆ng gơ̆.
Ñu lač, “Ơ Y-Samsôn, phung Philistin hriê mă ih!” Gơ̆ mdih pĭt leh anăn lač, “Kâo srăng đuĕ msĕ si êlâo, leh anăn kpư̆ bi mtlaih kâo pô.” Ƀiădah gơ̆ amâo thâo ôh kơ Yêhôwa đuĕ mơ̆ng gơ̆ leh.
Phung Philistin mă gơ̆, ƀlêč ală gơ̆, atăt gơ̆ kơ ƀuôn Gasa, leh anăn čăp gơ̆ hŏng klei săng đai kông. Gơ̆ kwă êsŭng tăp hlăm sang war mnă.
Ƀiădah ƀŭk ti boh kŏ gơ̆, leh arăng kuêh, lŏ dơ̆ng dlông.
Phung khua Philistin bi kƀĭn čiăng myơr mnơ̆ng ngă yang prŏng kơ Dagôn, yang diñu, leh anăn ngă klei hơ̆k mơak; kyuadah diñu lač, “Yang drei jao leh Y-Samsôn, roh drei, hlăm kngan drei.”
Leh anăn tơdah phung ƀuôn sang ƀuh Y-Samsôn, diñu bi mni kơ yang diñu, lač, “Yang drei jao leh roh drei hlăm kngan drei, pô bi rai čar drei leh anăn bi mdjiê leh lu phung drei.”
Êjai ai tiê diñu hơ̆k mơak, diñu lač, “Iêu Y-Samsôn čiăng kơ ñu bi êdah klei hlăp kơ drei.” Snăn diñu iêu Y-Samsôn mơ̆ng war mnă, leh anăn Y-Samsôn hlăp ti anăp diñu. Diñu brei Y-Samsôn dôk dơ̆ng ti plah wah kmeh.
Y-Samsôn lač kơ hđeh pô djă ñu ti kngan, “Brei kâo ruêh kmeh krơ̆ng sang anei, čiăng kâo dưi knang ti kmeh anăn.”
Sang anăn bŏ hŏng êkei wăt mniê; jih jang khua phung Philistin dôk tinăn, leh anăn ti dlông čuôr sang mâo hlăm brô tlâo êbâo čô êkei wăt mniê dôk dlăng êjai Y-Samsôn hlăp.
Hlăk anăn Y-Samsôn iêu Yêhôwa leh anăn lač, “Ơ Khua Yang Aê Diê, lŏ hdơr bĕ kơ kâo, kâo akâo kơ ih, leh anăn bi ktang kâo knŏng lŏ sa bliư̆ anei, kâo akâo kơ ih, Ơ Aê Diê, čiăng kơ kâo rŭ ênua kơ phung Philistin kyua dua asăr ală kâo.”
Leh anăn Y-Samsôn dưh kngan ti dua ƀĕ kmeh ti krah krơ̆ng sang, leh anăn ñu klư̆ dua ƀĕ kmeh anăn, kngan hnuă ti sa ƀĕ kmeh leh anăn kngan điâo ti sa ƀĕ kmeh mkăn.
Y-Samsôn lač, “Brei kâo djiê mbĭt hŏng phung Philistin.” Hlăk anăn ñu klư̆ hŏng jih klei ktang ñu; leh anăn sang klưh ti dlông phung khua leh anăn jih jang phung ƀuôn sang dôk hlăm anăn. Snăn đơ phung Y-Samsôn bi mdjiê hlăk ñu djiê mâo lu hĭn kơ phung ñu bi mdjiê êjai ñu dôk hdĭp.
Phung ayŏng adei ñu leh anăn jih jang găp djuê ñu trŭn nao mă ba asei mlei ñu, leh anăn dơr ñu hlăm anôk msat ama ñu, Y-Manôa, ti plah wah ƀuôn Sêra hŏng ƀuôn Êstaôl. Ñu phat kđi leh phung Israel êjai dua pluh thŭn.
Hlăk anăn, mâo sa čô mnuih mơ̆ng čar kngư Êphraim, anăn ñu Y-Mika.
Ñu lač kơ amĭ ñu, “Sa êbâo sa êtuh klŏ prăk arăng mă mơ̆ng ih, leh anăn kyua dŏ anăn ih blŭ leh klei tăm pah, leh anăn blŭ klei anăn kơ knga kâo msĕ mơh, nĕ anei, prăk anăn dôk mbĭt hŏng kâo; kâo yơh mă gơ̆ leh.” Amĭ ñu lač, “Akâo kơ Yêhôwa brei klei jăk jĭn kơ anak êkei kâo.”
Ñu bi wĭt sa êbâo sa êtuh klŏ prăk anăn kơ amĭ ñu, amĭ ñu lač, “Kâo myơr kơ Yêhôwa prăk hlăm kngan kâo pioh kơ anak êkei kâo ngă sa rup krah leh anăn sa rup tuh tia. Snăn ară anei kâo srăng bi wĭt gơ̆ kơ ih.”
Snăn tơdah ñu bi wĭt prăk kơ amĭ ñu, amĭ ñu mă dua êtuh klŏ prăk leh anăn brei kơ pô tia, pô anăn ngă rup krah hŏng kyâo, luôm hŏng prăk. Rup anăn dôk hlăm sang Y-Mika.
Snăn Y-Mika anei mâo anôk kkuh mpŭ, ñu ngă sa blah ao êphôt leh anăn rup têraphim, ñu mdưm sa čô hlăm phung anak êkei ñu, jing khua ngă yang kơ ñu.
Ênuk anăn amâo mâo mtao ôh hlăm čar Israel; grăp čô ngă tui si ñu mĭn djŏ.
Mâo sa čô êkei hlăk ai mơ̆ng ƀuôn Betlêhem hlăm čar Yuđa, mơ̆ng găp djuê Yuđa, jing sa čô Lêwi.
Êkei anăn kbiă mơ̆ng ƀuôn Betlêhem hlăm čar Yuđa čiăng duah anôk ñu dưi dôk. Êjai ñu hiu, ñu truh kơ čar kngư Êphraim kơ sang Y-Mika.
Y-Mika lač kơ ñu, “Mơ̆ng ih hriê?” Ñu lač kơ gơ̆, “Kâo jing sa čô Lêwi mơ̆ng ƀuôn Betlêhem hlăm čar Yuđa, leh anăn kâo duah anôk kâo dưi dôk.”
Y-Mika lač kơ ñu, “Dôk mbĭt hŏng kâo, brei ih jing kơ kâo ama leh anăn khua ngă yang, leh anăn kâo srăng brei kơ ih pluh klŏ prăk hlăm sa thŭn, sa blah čhiăm ao hơô, leh anăn mnơ̆ng ih ƀơ̆ng huă.”
Êkei Lêwi anăn mơak dôk mbĭt hŏng êkei anăn; ñu yap êkei hlăk ai Lêwi jing msĕ si sa hlăm phung anak êkei ñu.
Y-Mika pioh brei êkei Lêwi anăn, jing khua ngă yang kơ ñu, leh anăn gơ̆ dôk hlăm sang Y-Mika.
Y-Mika lač, “Ară anei kâo thâo kơ Yêhôwa srăng brei klei jăk jĭn kơ kâo, kyuadah kâo mâo sa čô Lêwi jing khua ngă yang.”
Hlăm ênuk anăn, amâo mâo mtao ôh hlăm čar Israel. Ênuk anăn mơh, phung găp djuê Dan duah kơ diñu pô sa ngăn dưn anôk diñu dôk; kyuadah tơl truh kơ hruê anăn, amâo mâo anôk ngăn dưn ôh ti krah phung găp djuê Israel bi mbha leh kơ diñu.
Snăn phung Dan tiŏ nao êma čô êkei jhŏng ktang mơ̆ng jih găp djuê diñu, mơ̆ng ƀuôn Sôra leh anăn mơ̆ng ƀuôn Êstaôl, čiăng hiu ksiêm čar. Diñu lač kơ digơ̆, “Nao bĕ leh anăn ksiêm čar anăn.” Digơ̆ truh kơ čar kngư Êphraim, ti sang Y-Mika leh anăn đăm tinăn.
Tơdah diñu truh giăm sang Y-Mika, diñu thâo kral asăp êkei hlăk ai Lêwi anăn. Diñu weh leh anăn lač kơ gơ̆, “Hlei atăt ih tinei? Ya ih dôk ngă tinei? Ya bruă ih ngă tinei?”
Gơ̆ wĭt lač kơ diñu, “Snei gơ̆ klei Y-Mika ngă leh hŏng kâo; ñu mưn kâo, leh anăn kâo jing khua ngă yang kơ ñu.”
Diñu lač kơ gơ̆, “Êmuh bĕ kơ Aê Diê, hmei akâo kơ ih, čiăng kơ hmei dưi thâo thâodah klei hmei hiu êbat anei srăng mâo klei jăk.”
Leh anăn khua ngă yang lač, “Nao bĕ êđăp ênang. Yêhôwa kriê dlăng klei diih hiu êbat.”
Êma čô êkei anăn đuĕ nao leh anăn truh ti ƀuôn Lais. Diñu ƀuh phung ƀuôn sang dôk tinăn, klei digơ̆ dôk hơĭt tui si klei bhiăn phung Sidôn, êđăp ênang amâo mâo klei bi kdjăt ôh, amâo kƀah mnơ̆ng lăn ala ôh, mâo klei mdrŏng, diñu dôk kbưi hŏng phung Sidôn leh anăn amâo bi mguôp hŏng arăng ôh.
Tơdah diñu wĭt truh kơ phung ayŏng adei diñu ti ƀuôn Sôra leh anăn ƀuôn Êstaôl, phung ayŏng adei diñu lač, “Ya klei diih mâo, hưn bĕ!”
Diñu wĭt lač, “Kgŭ leh anăn nao bĕ drei bi blah hŏng diñu; kyuadah hmei ƀuh leh čar anăn, nĕ anei lăn jing snăk. Leh anăn diih srăng dôk hơăi mang mơ̆? Đăm diih êmưt nao ôh, mŭt tinăn leh anăn mă bha čar.
Tơdah diih nao, diih srăng truh kơ sa phung ƀuôn sang dôk hlăm klei êđăp ênang. Čar anei prŏng; sĭt nik Aê Diê jao leh gơ̆ hlăm kngan diih, jing anôk amâo kƀah sa mta mnơ̆ng ôh ti lăn ala.”
Năm êtuh čô mơ̆ng găp djuê phung Dan djă mnơ̆ng bi blah đuĕ nao mơ̆ng ƀuôn Sôra leh anăn ƀuôn Êstaôl.
Diñu đĭ nao ngă kđông ti ƀuôn Kiriat-Jêrim, hlăm čar Yuđa. Kyuanăn anôk anei arăng bi anăn ƀuôn Mahaneh-Dan tơl truh kơ hruê anei. Nĕ anei, anôk anăn dôk ti yŭ ƀuôn Kiriat-Jêrim.
Diñu găn mơ̆ng anôk anăn truh kơ čar kngư Êphraim, leh anăn truh kơ sang Y-Mika.
Snăn, êma čô êkei nao leh čiăng ksiêm čar ƀuôn Lais lač kơ phung ayŏng adei diñu, “Diih thâo mơ̆ hlăm sang anei mâo sa blah ao êphôt, sa rup têraphim, sa rup krah, hŏng kyâo, luôm hŏng prăk? Snăn, ară anei ksiêm bĕ ya diih srăng ngă.”
Diñu weh tinăn leh anăn truh kơ sang êkei hlăk ai Lêwi ti sang Y-Mika, leh anăn êmuh gơ̆ kơ klei suaih asei mlei.
Phung năm êtuh čô êkei phung găp djuê Dan djă mnơ̆ng bi blah dôk giăm anôk mŭt ƀăng jang.
Êjai anăn, êma čô êkei nao leh čiăng ksiêm čar anăn đĭ mŭt hlăm sang leh anăn mă rup krah hŏng kyâo, luôm hŏng prăk, ao êphôt, rup têraphim, êjai khua ngă yang dôk dơ̆ng giăm anôk mŭt ƀăng jang mbĭt hŏng phung năm êtuh čô êkei djă mnơ̆ng bi blah.
Tơdah phung diñu mŭt hlăm sang Y-Mika leh anăn mă rup krah hŏng kyâo, luôm hŏng prăk, ao êphôt, rup têraphim, khua ngă yang lač kơ diñu, “Ya diih ngă?”
Diñu lač kơ gơ̆, “Dôk kriêp bĕ, guôm ƀăng êgei ih hŏng kngan ih, leh anăn hriê mbĭt hŏng hmei, leh anăn jing kơ hmei ama leh anăn khua ngă yang. Ya jăk hĭn, ih jing khua ngă yang kơ sang sa čô mnuih amâodah jing khua ngă yang kơ sa găp djuê phung Israel?”
Khua ngă yang mâo ai tiê mơak, ñu mă ao êphôt, rup têraphim, leh anăn rup krah, leh anăn nao mbĭt hŏng phung anăn.
Snăn, diñu wir đuĕ nao, dưm phung hđeh, mnơ̆ng rông, leh anăn dŏ dô nao êlâo kơ diñu.
Tơdah diñu kbưi leh mơ̆ng sang Y-Mika, phung mnuih dôk hlăm jih jang sang giăm sang Y-Mika, bi kƀĭn leh anăn tiŏ hmao phung Dan.
Diñu driâo kơ phung Dan. Digơ̆ wir leh anăn lač kơ Y-Mika, “Ya klei ih mâo tơl ih hriê mbĭt hŏng phung lu msĕ snăn?”
Ñu lač, “Diih mă jih jang rup yang kâo ngă leh, leh anăn khua ngă yang, leh anăn đuĕ nao. Ya mnơ̆ng ăt dôk kơ kâo lĕ? Si ngă diih êmuh kơ kâo, ‘Ya klei ih mâo?’ ”
Phung Dan lač kơ ñu, “Đăm brei arăng hmư̆ asăp ih ti krah hmei ôh, huĭdah mâo phung ăl ngă kơ ih, leh anăn ih srăng luč klei hdĭp ih leh anăn wăt klei hdĭp phung mnuih hlăm sang ih.”
Phung Dan đuĕ nao. Tơdah Y-Mika ƀuh phung digơ̆ ktang hĭn kơ ñu, ñu wir wĭt kơ sang ñu pô.
Leh mă mnơ̆ng Y-Mika ngă leh, leh anăn khua ngă yang ñu, phung Dan nao kơ ƀuôn Lais kơ sa phung ƀuôn sang êđăp ênang leh anăn amâo mâo klei răng ôh, leh anăn bi mdjiê digơ̆ hŏng mta đao gưm, leh anăn čuh ƀuôn digơ̆ hŏng pui.
Amâo mâo pô nao đru mtlaih ôh kyuadah ƀuôn anăn kbưi hŏng ƀuôn Sidôn, leh anăn digơ̆ amâo mâo klei bi mguôp hŏng phung mkăn ôh. Ƀuôn anăn dôk hlăm tlung Bet-Rêhôp. Phung anak êkei Dan lŏ mdơ̆ng ƀuôn anăn leh anăn dôk hlăm anăn.
Diñu bi anăn ƀuôn anăn Dan, tui hlue si anăn aê diñu, Y-Dan, pô arăng kkiêng leh kơ Y-Israel. Ƀiădah anăn ƀuôn anăn êlâo jing Lais.
Phung Dan mdơ̆ng rup krah kơ diñu pô; leh anăn Y-Jônathan, anak êkei Y-Gersôm, čô Y-Môis, leh anăn phung anak čô ñu jing phung khua ngă yang kơ phung găp djuê Dan tơl truh hruê čar diñu jing mnă.
Snăn, diñu mdơ̆ng rup krah Y-Mika ngă leh, êjai ênuk sang Aê Diê dôk ti ƀuôn Silô.
Ênuk anăn ka mâo mtao ôh hlăm čar Israel. Mâo sa čô Lêwi dôk hdĭp ti knhal čar kngư Êphraim. Ñu mă sa čô mô̆ hjŭng mơ̆ng ƀuôn Betlêhem, hlăm čar Yuđa.
Ƀiădah mô̆ hjŭng ñu ăl kơ ñu, gơ̆ lui ñu leh anăn đuĕ nao kơ sang ama gơ̆ ti ƀuôn Betlêhem hlăm čar Yuđa. Gơ̆ dôk tinăn pă mlan.
Ung gơ̆ kgŭ tui nao kơ gơ̆, čiăng blŭ kơ gơ̆ hŏng klei jăk leh anăn lŏ atăt gơ̆ wĭt. Ñu mâo dĭng buăl ñu mbĭt hŏng ñu leh anăn dua drei aseh dliê. Mniê anăn atăt ñu mŭt sang ama gơ̆; leh anăn tơdah ama mniê anăn ƀuh ñu, ama gơ̆ nao drông ñu hŏng klei mơak.
Kmha êkei ñu, ama mniê anăn, kơ̆ng ñu dôk, leh anăn ñu dôk mbĭt hŏng gơ̆ tlâo hruê. Snăn diñu huă mnăm leh anăn đăm tinăn.
Ti hruê tal pă diñu kgŭ ưm aguah leh anăn mkra đuĕ nao. Ƀiădah ama mniê anăn lač kơ mtâo êkei ñu, “Ƀơ̆ng bĕ sa klŏ kpŭng bi mơai ƀiă, leh anăn kơh ih dưi đuĕ nao.”
Snăn diñu dua dôk gŭ huă mnăm mbĭt; leh anăn ama mniê anăn lač kơ êkei anăn, “Brei ih lŏ đăm čiăng kơ ai tiê ih mơak.”
Tơdah êkei anăn kgŭ čiăng đuĕ nao, kmha êkei ñu mtrŭt ñu tơl ñu lŏ đăm tinăn.
Hruê tal êma ñu kgŭ aguah ưm čiăng đuĕ nao; leh anăn ama mniê anăn lač, “Huă ƀơ̆ng bĕ êlâo, leh anăn guôn tơl yang hruê wih.” Snăn jih dua diñu huă ƀơ̆ng mnăm.
Tơdah êkei anăn, mbĭt hŏng mô̆ hjŭng ñu, leh anăn dĭng buăl ñu kgŭ čiăng đuĕ nao, kmha êkei ñu, ama mniê anăn, lač kơ ñu, “Nĕ anei, yang hruê dơ̆ng tlam leh. Akâo kơ ih lŏ đăm. Nĕ anei, hruê giăm mmăt leh; đăm bĕ tinei, leh anăn brei ai tiê ih mơak, leh anăn mgi diih dưi kgŭ aguah ưm leh anăn êbat đuĕ wĭt.”
Ƀiădah êkei anăn amâo čiăng đăm ôh; ñu kgŭ leh anăn đuĕ nao. Ñu truh phă ƀuôn Jêbus (lŏ bi anăn ƀuôn Yêrusalem). Ñu mâo mbĭt hŏng ñu dua drei aseh dliê să ưn leh, leh anăn mô̆ hjŭng ñu.
Tơdah diñu truh giăm ƀuôn Jêbus yang hruê dơ̆ng tlam leh. Dĭng buăl lač kơ khua ñu, “Bơ drei, weh kơ ƀuôn phung Jêbusit anei leh anăn đăm tinăn.”
Khua ñu lŏ wĭt lač kơ ñu, “Drei amâo weh ôh mŭt hlăm ƀuôn phung tue, phung amâo jing phung ƀuôn sang Israel ôh; ƀiădah drei srăng nao tơl truh ti ƀuôn Gibêa.”
Ñu lač kơ dĭng buăl ñu, “Bơ drei nao giăm sa bĭt hlăm anôk anei, đăm ti ƀuôn Gibêa amâodah ti ƀuôn Rama.”
Snăn diñu ăt êbat tui êlan diñu; leh anăn yang hruê lĕ tơdah diñu truh giăm ƀuôn Gibêa hlăm čar Benjamin.
Diñu weh tinăn čiăng mŭt đăm ti ƀuôn Gibêa. Diñu mŭt leh anăn dôk gŭ ti krah wăl ƀuôn; ƀiădah amâo mâo mnuih jum diñu mŭt đăm hlăm sang ôh.
Leh anăn nĕ anei, ti tlam mâo sa čô êkei mduôn wĭt mă bruă hma ñu. Êkei anăn jing mnuih mơ̆ng čar kngư Êphraim, leh anăn gơ̆ dôk jưh bhiâo ti ƀuôn Gibêa. Phung mnuih hlăm anôk anăn jing phung Benjamin.
Ñu angưi ală leh anăn ƀuh phung tue hlăm anôk ti krah wăl ƀuôn. Leh anăn êkei mduôn lač, “Ti ih nao? leh anăn mơ̆ng ih hriê?”
Ñu lač kơ gơ̆, “Hmei nao mơ̆ng ƀuôn Betlêhem hlăm čar Yuđa kơ anôk knhal čar kngư Êphraim, mơ̆ng anăn kâo hriê. Kâo nao leh kơ ƀuôn Betlêhem, hlăm čar Yuđa leh anăn kâo wĭt kơ sang kâo. Ƀiădah amâo mâo mnuih jum kâo hlăm sang ñu ôh.
Hmei mâo adrăng leh anăn rơ̆k ƀơ̆ng kơ aseh dliê hmei, hmei mâo kpŭng leh anăn kpiê kơ kâo leh anăn kơ dĭng buăl mniê ih leh anăn êkei hlăk ai mbĭt hŏng phung dĭng buăl ih. Hmei amâo kƀah sa mta mnơ̆ng ôh.”
Êkei mduôn lač, “Dôk êđăp ênang bĕ. Kâo srăng rơ̆ng kơ mnơ̆ng ih čiăng; knŏng đăm ih đăm ti anôk krah wăl ƀuôn ôh.”
Snăn êkei mduôn anăn atăt ñu mŭt hlăm sang gơ̆, leh anăn brei rơ̆k ƀơ̆ng kơ aseh dliê. Diñu rao jơ̆ng leh anăn huă mnăm.
Êjai diñu bi mơak kơ ai tiê diñu, nĕ anei phung êkei jhat hlăm ƀuôn anăn wang jŭm sang anăn, čăm ti ƀăng bhă. Diñu lač kơ êkei mduôn, khua sang anăn, “Atăt êkei mŭt hlăm sang ih brei ñu kbiă čiăng kơ hmei dưi dôk ñu.”
Êkei mduôn khua sang anăn kbiă bi tuôm hŏng diñu, lač kơ diñu, “Hơăi, Ơ phung ayŏng adei kâo, đăm ngă ƀai snăn ôh; kyuadah êkei anei jing tue hlăm sang kâo, đăm ngă klei ƀai anăn ôh.
Nĕ tinei, anak mniê êra hrông kâo leh anăn mô̆ hjŭng ñu. Brei kâo atăt diñu ti tač. Gô̆ diñu leh anăn ngă kơ diñu tui si diih čiăng. Ƀiădah đăm ngă ôh klei jhat msĕ snăn kơ êkei anei.”
Ƀiădah phung êkei anăn amâo dôk hmư̆ ñu ôh. Snăn êkei Lêwi anăn mă mô̆ hjŭng ñu leh anăn ba gơ̆ ti tač kơ diñu. Diñu ngă soh hŏng gơ̆ leh anăn dôk hŏng gơ̆ jih mlam tơl aguah. Tơdah truh ang dar diñu brei gơ̆ wĭt.
Truh aguah, mniê anăn wĭt leh anăn lĕ buh ti ƀăng bhă sang êkei mduôn, anôk ung ñu dôk, tơl adiê mngač.
Ti aguah, ung ñu kgŭ pŏk ƀăng bhă sang čiăng kbiă đuĕ nao. Nĕ anei, mô̆ hjŭng ñu dôk đih ti ƀăng bhă sang, gơ̆ djă ti êñan.
Ñu lač kơ gơ̆, “Kgŭ bĕ, brei drei đuĕ nao.” Ƀiădah gơ̆ amâo lŏ wĭt lač ôh. Snăn ñu dưm gơ̆ ti dlông rŏng aseh dliê; leh anăn êkei anăn kgŭ đuĕ wĭt kơ sang ñu.
Tơdah ñu mŭt leh hlăm sang, ñu mă sa ƀĕ dhŏng, djă mô̆ hjŭng ñu, leh anăn khăt hĕ gơ̆ hlăm pluh dua kdrêč, leh anăn mơĭt kdrêč asei mlei gơ̆ tar ƀar čar Israel.
Jih jang phung ƀuh leh klei anăn lač, “Klei truh msĕ snei amâo tuôm truh amâodah arăng amâo tuôm ƀuh ôh mơ̆ng hruê phung Israel kbiă mơ̆ng čar Êjip tơl truh kơ hruê anei. Mĭn bĕ kơ klei anei, trông čhai, leh anăn brei diih blŭ.”
Dĭng buăl jăk Yêhôwa đĭ mơ̆ng Gilgal truh kơ ƀuôn Bôkim leh anăn ñu lač, “Kâo atăt leh diih kbiă mơ̆ng čar Êjip, leh anăn atăt leh diih kơ čar kâo kat asei čiăng brei kơ phung aê diih đưm. Kâo lač, ‘Kâo amâo srăng tuôm bi rai ôh klei kâo bi mguôp hŏng diih,
leh anăn đăm diih ngă ôh klei bi mguôp hŏng phung dôk hlăm čar anei. Brei diih bi mčah hĕ knưl diñu.’ Ƀiădah diih amâo gưt asăp klei kâo mtă ôh. Ya klei diih ngă snăn lĕ?
Kyuanăn kâo lač, Kâo amâo srăng suôt diñu mơ̆ng ti anăp diih ôh, ƀiădah diñu srăng jing phung roh hŏng diih, leh anăn phung yang diñu srăng jing ñuăl kơ diih.”
Tơdah leh dĭng buăl jăk Yêhôwa blŭ klei anăn kơ jih phung ƀuôn sang Israel, phung ƀuôn sang hia.
Diñu pia anôk anăn Bôkim; leh anăn diñu ngă yang kơ Yêhôwa tinăn.
Tơdah Y-Yôsuê brei phung ƀuôn sang wĭt, phung ƀuôn sang Israel grăp čô wĭt kơ anôk hlăm ngăn dưn ñu, čiăng mă bha čar.
Phung ƀuôn sang mă bruă kơ Yêhôwa jih ênuk Y-Yôsuê dôk hdĭp, leh anăn jih ênuk phung khua mduôn dôk hdĭp sui hĭn kơ Y-Yôsuê, phung ƀuh leh jih bruă prŏng Yêhôwa ngă leh kơ phung Israel.
Y-Yôsuê, anak êkei Y-Nun, dĭng buăl Yêhôwa djiê, ñu mâo sa êtuh pluh thŭn.
Arăng dơr ñu hlăm kdriêk ngăn dưn ñu, hlăm ƀuôn Timnat-Hêres hlăm čar kngư Êphraim, ti dưr čư̆ Gas.
Jih phung mnuih ênuk anăn djiê mơh; leh anăn lŏ mâo ênuk phung mkăn êdei kơ diñu, amâo thâo kral ôh Yêhôwa amâodah bruă Ñu ngă leh kơ phung Israel.
Phung ƀuôn sang Israel ngă klei jhat ti anăp ală Yêhôwa, leh anăn mă bruă kơ phung yang Baal.
Diñu lui wir Yêhôwa, Aê Diê kơ phung aê diñu đưm, pô atăt diñu kbiă leh mơ̆ng čar Êjip. Diñu tui hlue phung yang mkăn, yang phung ƀuôn sang dôk jŭm dar diñu, leh anăn buôn kkuh kơ phung yang anăn. Diñu mčhur brei Yêhôwa ngêñ.
Diñu lui wir Yêhôwa leh anăn mă bruă kơ phung yang Baal leh anăn kơ yang Astarôt.
Snăn Yêhôwa čuh ai ngêñ kơ phung Israel, leh anăn gơ̆ jao diñu hlăm kngan phung plah mă, brei plah mnơ̆ng diñu. Leh anăn gơ̆ čhĭ diñu kơ phung roh diñu jŭm dar. Snăn diñu amâo lŏ dưi bi kdơ̆ng ôh hŏng phung roh diñu.
Tơdah diñu êbat nao kơ klei bi blah, kngan Yêhôwa bi kdơ̆ng hŏng diñu čiăng ngă jhat, tui si klei Yêhôwa hưn leh brei diñu răng, leh anăn tui si Yêhôwa kat asei leh kơ diñu. Leh anăn diñu jing knap êdi.
Yêhôwa bi mđĭ phung khua phat kđi čiăng bi mtlaih diñu mơ̆ng kngan phung plah mă mnơ̆ng diñu.
Ƀiădah diñu amâo dôk hmư̆ ôh kơ phung khua phat kđi diñu; kyuadah diñu ngă knhông hŏng phung yang mkăn, buôn kkuh ti anăp digơ̆. Djăl snăk diñu weh đuĕ leh mơ̆ng êlan phung aê diñu đưm êbat leh; phung aê diñu gưt leh kơ klei Yêhôwa mtă, ƀiădah diñu amâo ngă msĕ snăn ôh.
Tơdah Yêhôwa bi mđĭ kơ diñu phung khua phat kđi, Yêhôwa dôk mbĭt hŏng khua phat kđi anăn, leh anăn gơ̆ bi mtlaih diñu mơ̆ng kngan phung roh diñu jih hruê khua phat kđi dôk hdĭp. Yêhôwa pap kơ diñu krao kyua phung bi knap leh anăn phung ktư̆ juă diñu.
Ƀiădah tơdah khua phat kđi djiê leh, diñu lui wir leh anăn jing soh kjham hĭn kơ phung aê diñu đưm, tui hlue phung yang mkăn, mă bruă leh anăn buôn kkuh kơ digơ̆. Diñu amâo mdei ôh klei diñu ngă, leh anăn klei diñu khăng kŏ.
Snăn Yêhôwa čuh ai ngêñ kơ phung Israel, leh anăn Ñu lač, “Kyuadah phung ƀuôn sang anei gao leh klei kâo bi mguôp kâo mtă leh kơ phung aê diñu đưm, leh anăn amâo gưt asăp kâo ôh,
mơ̆ng anei kơ anăp kâo amâo srăng suôt ôh ti anăp diñu phung găp djuê Y-Yôsuê lui ăt dôk tơdah gơ̆ djiê,
čiăng kơ hŏng diñu kâo dưi lông dlăng phung Israel, thâodah diñu srăng răng kơ klei diñu êbat amâodah hơăi hlăm êlan Yêhôwa, msĕ si phung aê diñu đưm ngă leh.”
Snăn Yêhôwa lui phung găp djuê anăn ăt dôk, amâo suôt digơ̆ mtam ôh, leh anăn Ñu amâo jao phung anăn hlăm kngan Y-Yôsuê ôh.
Snăn jih jang phung ƀuôn sang Israel kbiă dơ̆ng mơ̆ng ƀuôn Dan truh kơ ƀuôn Bêr-Sêba, wăt čar Galaat, leh anăn diñu sa ai bi kƀĭn mbĭt ti anăp Yêhôwa ti ƀuôn Mispa.
Phung khua kơ jih jang phung ƀuôn sang kơ jih jang găp djuê phung Israel bi êdah diñu pô hlăm klei bi kƀĭn phung ƀuôn sang Aê Diê, mâo pă êtuh êbâo čô mnuih êbat jơ̆ng djă đao gưm.
(Phung Benjamin hmư̆ kơ klei phung ƀuôn sang Israel đĭ nao leh kơ ƀuôn Mispa). Phung ƀuôn sang Israel lač, “Hưn bĕ kơ hmei, si klei soh prŏng anei truh hĕ?”
Snăn êkei Lêwi, ung mniê pô arăng bi mdjiê anăn, lŏ wĭt lač, “Kâo truh kơ ƀuôn Gibêa hlăm čar Benjamin, kâo leh anăn mô̆ hjŭng kâo, čiăng đăm ti anăn.
Phung êkei ƀuôn Gibêa kgŭ ngă kơ kâo, leh anăn wang jŭm dar sang kâo đăm êjai mlam. Diñu mĭn čiăng bi mdjiê kâo, leh anăn diñu gô̆ mô̆ hjŭng kâo tơl gơ̆ djiê.
Leh anăn kâo mă mô̆ hjŭng kâo, khăt asei mlei gơ̆ lu kdrêč, leh anăn mơĭt kdrêč anăn tar ƀar čar jing ngăn dưn Israel; kyuadah diñu ngă leh klei arăng bi êmut snăk leh anăn klei knhông čhŏ mrŏ hlăm phung Israel.
Nĕ anei, Ơ jih jang phung ƀuôn sang Israel, brei diih trông čhai leh anăn kčĕ tinei.”
Jih jang phung ƀuôn sang kgŭ sa ai, lač, “Amâo mâo sa čô hmei srăng lŏ wĭt kơ sang čhiăm ñu ôh, leh anăn amâo mâo sa čô hmei srăng lŏ wĭt kơ sang ñu ôh.
Ƀiădah ară anei klei anei drei srăng ngă kơ ƀuôn Gibêa. Drei srăng ngă klei mđăo, hlei srăng đĭ nao ngă kơ ƀuôn anăn.
Drei srăng mă pluh čô êkei hlăm sa êtuh mơ̆ng jih jang găp djuê phung Israel, sa êtuh čô hlăm sa êbâo, leh anăn sa êbâo čô hlăm pluh êbâo, čiăng ba mnơ̆ng ƀơ̆ng huă kơ phung nao bi blah, čiăng kơ tơdah diñu truh diñu dưi bi wĭt klei năng kơ phung Gibêa hlăm čar Benjamin, tui si klei knhông phung anăn ngă leh hlăm čar Israel.”
Snăn jih jang phung Israel bi kƀĭn mbĭt sa ai čiăng ngă kơ ƀuôn anăn.
Phung găp djuê Israel tiŏ nao phung êkei hlăm jih jang găp djuê phung Benjamin, lač, “Ya mta klei ƀai truh leh hlăm phung diih?
Kyuanăn ară anei jao bĕ phung êkei tă tăn hlăm ƀuôn Gibêa, čiăng kơ hmei dưi bi mdjiê diñu, leh anăn bi luč klei jhat mơ̆ng phung Israel.” Ƀiădah phung Benjamin amâo dôk hmư̆ ôh kơ asăp phung ayŏng adei diñu, phung ƀuôn sang Israel.
Phung Benjamin kbiă mđrăm mbĭt mơ̆ng ƀuôn diñu, nao kơ ƀuôn Gibêa čiăng bi blah hŏng phung ƀuôn sang Israel.
Hlăm hruê anăn phung Benjamin tĭng mơ̆ng ƀuôn diñu mâo dua pluh năm êbâo čô êkei djă đao gưm, êbeh kơ phung dôk hlăm ƀuôn Gibêa, phung anăn arăng tĭng mâo kjuh êtuh čô êkei arăng ruah.
Hlăm jih jang phung anăn mâo kjuh êtuh čô êkei arăng ruah jing phung yua kngan điâo; jih jang phung anăn dưi bhĭr boh tâo hŏng klei klĭt ti sa aruăt ƀŭk leh anăn amâo soh ôh.
Phung êkei Israel ti êngao phung Benjamin arăng tĭng mâo pă êtuh êbâo čô djă đao gưm; jih jang phung anăn jing êkei thâo bi blah.
Phung ƀuôn sang Israel kgŭ đĭ nao kơ ƀuôn Bêthel, leh anăn êmuh kơ Aê Diê, “Hlei hlăm phung hmei srăng nao êlâo hĭn bi blah hŏng phung Benjamin?” Yêhôwa lač, “Phung Yuđa srăng nao êlâo.”
Snăn phung ƀuôn sang Israel kgŭ aguah, leh anăn ngă kđông giăm ƀuôn Gibêa.
Leh anăn phung êkei Israel nao bi blah hŏng phung Benjamin; leh anăn phung êkei Israel dăp kahan bi blah ti ƀuôn Gibêa.
Phung Benjamin kbiă mơ̆ng ƀuôn Gibêa, leh anăn hlăm hruê anăn bi mdjiê dua pluh dua êbâo čô phung Israel.
Ƀiădah êkei ƀuôn sang Israel bi mđĭ ai, leh anăn lŏ sa bliư̆ dăp kahan ti anôk anăn mơh, anôk diñu dăp leh hruê tal êlâo.
Leh anăn phung ƀuôn sang Israel đĭ nao leh anăn hia ti anăp Yêhôwa tơl tlam. Diñu êmuh kơ Yêhôwa, “Hmei srăng lŏ nao giăm čiăng bi blah hŏng phung ayŏng adei hmei phung Benjamin mơ̆?” Yêhôwa lač, “Đĭ nao bi blah hŏng diñu bĕ.”
Snăn hruê tal dua phung ƀuôn sang Israel nao giăm bi blah hŏng phung Benjamin.
Leh anăn hlăm hruê tal dua mơh phung Benjamin kbiă mơ̆ng ƀuôn Gibêa bi blah hŏng diñu, leh anăn bi mdjiê pluh sa păn êbâo čô phung êkei Israel; jih jang phung anăn jing phung djă đao gưm.
Leh anăn jih jang phung ƀuôn sang Israel, jih jang phung kahan, đĭ nao kơ ƀuôn Bêthel leh anăn hia. Diñu dôk gŭ tinăn ti anăp Yêhôwa leh anăn kăm ƀơ̆ng huă hruê anăn tơl tlam, leh anăn myơr mnơ̆ng myơr čuh leh anăn mnơ̆ng myơr kơ klei êđăp ênang ti anăp Yêhôwa.
Phung ƀuôn sang Israel êmuh kơ Yêhôwa (kyuadah ênuk anăn hip klei bi mguôp Aê Diê dôk tinăn,
leh anăn Y-Phinêas anak êkei Y-Êlêasar, čô Y-Arôn, mă bruă ti anăp hip anăn), lač, “Si ngă hmei ăt srăng lŏ nao bi blah mơ̆ hŏng phung ayŏng adei hmei phung Benjamin, amâodah hmei srăng mdei hĕ?” Yêhôwa lač, “Đĭ nao bĕ, kyuadah mgi kâo srăng jao diñu hlăm kngan ih.”
Snăn phung Israel dôk kăp jŭm dar ƀuôn Gibêa.
Leh anăn phung ƀuôn sang Israel đĭ nao bi blah hŏng phung Benjamin ti hruê tal tlâo, leh anăn dăp kahan bi blah hŏng ƀuôn Gibêa msĕ si êlâo.
Leh anăn phung Benjamin kbiă nao bi blah hŏng phung ƀuôn sang, leh anăn đuĕ kbưi mơ̆ng ƀuôn. Diñu dơ̆ng bi mdjiê đa đa phung ƀuôn sang msĕ si êlâo, hlăm brô tlâo pluh čô êkei Israel ti êlan prŏng, sa êlan đĭ nao kơ ƀuôn Bêthel leh anăn sa êlan mkăn kơ ƀuôn Gibêa, leh anăn hlăm dliê hŏng.
Leh anăn phung Benjamin lač, “Diñu bra đuĕ ti anăp drei msĕ si tal êlâo.” Ƀiădah phung êkei Israel lač, “Brei drei đuĕ leh anăn mplư diñu kbiă mơ̆ng ƀuôn truh kơ êlan prŏng.”
Jih jang phung êkei Israel kgŭ mơ̆ng anôk diñu dôk, leh anăn dăp diñu pô ti ƀuôn Baal-Tamar. Leh anăn phung êkei Israel dôk kăp êran nao mơ̆ng anôk diñu dôk ti yŭ ƀuôn Gibêa.
Pluh êbâo čô êkei arăng ruah leh mơ̆ng jih jang phung Israel nao bi blah hŏng ƀuôn Gibêa. Klei bi blah ktang snăk; ƀiădah phung Benjamin amâo thâo ôh klei rai luč giăm truh kơ diñu.
Yêhôwa bi luč phung Benjamin ti anăp phung Israel; leh anăn phung êkei Israel bi rai dua pluh êma êbâo čô phung Benjamin hruê anăn; jih jang phung anăn jing phung djă đao gưm.
Snăn phung Benjamin ƀuh kơ diñu luč. Phung êkei Israel kdŭn ti tluôn ti anăp phung Benjamin, kyuadah diñu knang kơ phung dôk kăp brei digơ̆ ngă kơ ƀuôn Gibêa.
Phung dôk kăp ruăt êran leh anăn ksŭng phă ƀuôn Gibêa. Phung dôk kăp kbiă nao leh anăn bi mdjiê jih jang mnuih hlăm ƀuôn hŏng mta đao gưm.
Mnơ̆ng bi knăl phung êkei Israel hŏng phung dôk kăp jing tơdah diñu brei knam săp pui đĭ ti dlông ƀuôn prŏng,
snăn phung êkei Israel srăng wir bi blah. Phung Benjamin dơ̆ng bi blah bi mdjiê hlăm brô tlâo pluh čô Israel. Diñu lač, “Sĭt nik phung anăn luč leh ti anăp drei msĕ si klei bi blah tal êlâo.”
Ƀiădah tơdah mnơ̆ng bi knăl dơ̆ng đĭ ti dlông ƀuôn msĕ si kmeh săp pui, phung Benjamin wir dlăng kơ tluôn diñu; leh anăn nĕ anei, kluôm ƀuôn mâo săp pui đĭ phă adiê.
Hlăk anăn phung êkei Israel wir ngă, leh anăn phung Benjamin mâo klei rŭng răng, kyuadah diñu ƀuh klei rai luč giăm truh kơ diñu.
Kyuanăn diñu kkui rŏng đuĕ ti anăp phung êkei Israel phă kdrăn tač. Ƀiădah klei bi blah truh kơ diñu, leh anăn phung kbiă mơ̆ng ƀuôn bi rai diñu ti plah wah dua phung kahan Israel.
Êjai bi mdjiê phung Benjamin, diñu tiŏ juă digơ̆ mơ̆ng ƀuôn Nôha hlŏng truh ti ngŏ phă hŏng ƀuôn Gibêa.
Pluh sa păn êbâo čô Benjamin êbuh djiê, jih jang diñu jing êkei jhŏng ktang.
Digơ̆ wir đuĕ phă kdrăn tač ti anôk boh tâo Rimôn. Êma êbâo čô phung digơ̆ arăng bi mdjiê ktuê êlan. Diñu tiŏ digơ̆ pral tơl truh ti ƀuôn Gidôn, leh anăn diñu bi mdjiê dua êbâo čô phung digơ̆.
Snăn mâo dua pluh êma êbâo čô êkei phung Benjamin djă đao gưm djiê hruê anăn, jih jang digơ̆ jing êkei jhŏng ktang.
Ƀiădah năm êtuh čô êkei wir đuĕ phă kdrăn tač kơ anôk boh tâo Rimôn, leh anăn dôk ti anôk boh tâo Rimôn êjai pă mlan.
Phung êkei Israel wir bi blah hŏng phung Benjamin, leh anăn bi mdjiê digơ̆ hŏng mta đao gưm, mnuih leh anăn mnơ̆ng rông, leh anăn jih jang hlei pô diñu tuôm. Diñu čuh hŏng pui jih jang ƀuôn diñu ƀuh.
Phung Israel kat asei ti ƀuôn Mispa, “Amâo mâo sa čô hlăm phung drei srăng brei anak mniê ñu dôk ung mô̆ hŏng êkei phung Benjamin ôh.”
Phung ƀuôn sang hriê kơ ƀuôn Bêthel, leh anăn dôk gŭ tinăn tơl tlam ti anăp Aê Diê. Diñu ur kraih leh anăn hia snăk sơưn.
Leh anăn diñu lač, “Ơ Yêhôwa, Aê Diê Israel, Si ngă klei anei truh hlăm phung Israel tơl hruê anei kƀah sa găp djuê hlăm phung Israel?”
Aguah mgi phung ƀuôn sang kgŭ ưm, leh anăn mdơ̆ng sa boh knưl, leh anăn myơr mnơ̆ng myơr čuh leh anăn mnơ̆ng myơr kơ klei êđăp ênang.
Phung ƀuôn sang Israel lač, “Hlei hlăm jih jang găp djuê Israel amâo nao ôh bi kƀĭn ti anăp Yêhôwa?” Kyuadah diñu ngă leh klei kat asei kơ hlei pô amâo nao ôh kơ Yêhôwa ti ƀuôn Mispa, lač, “Arăng srăng bi mdjiê gơ̆.”
Phung ƀuôn sang Israel mâo klei pap mñai kơ phung Benjamin ayŏng adei diñu, leh anăn lač, “Hruê anei sa găp djuê luč leh mơ̆ng phung Israel.
Ya drei srăng ngă čiăng bi mâo mô̆ kơ phung êkei diñu ăt dôk hdĭp, kyuadah drei kat asei leh hŏng Yêhôwa drei amâo srăng brei ôh anak mniê drei jing mô̆ diñu?”
Diñu lač, “Hlei pô hlăm phung găp djuê Israel amâo đĭ nao ôh kơ Yêhôwa ti ƀuôn Mispa?” Leh anăn nĕ anei, amâo mâo sa čô ôh mơ̆ng ƀuôn Jabes-Galaat hriê kơ anôk bi kƀĭn.
Kyuadah tơdah arăng ngă klei yap phung ƀuôn sang, nĕ anei amâo mâo ôh sa čô mnuih mơ̆ng phung dôk hlăm ƀuôn Jabes-Galaat dôk bi kƀĭn.
Snăn phung bi kƀĭn tiŏ nao pluh dua êbâo êkei jhŏng hĭn, leh anăn mtă kơ digơ̆, “Nao bĕ leh anăn bi mdjiê hŏng mta đao gưm phung dôk hlăm ƀuôn Jabes-Galaat, wăt mniê leh anăn wăt phung hđeh.
Brei diih ngă snei: bi mdjiê jih grăp čô êkei leh anăn grăp čô mniê dôk leh hŏng êkei.”
Diñu ƀuh hlăm phung dôk hlăm ƀuôn Jabes-Galaat pă êtuh čô mniê êra ka tuôm đih hŏng êkei ôh. Leh anăn diñu atăt digơ̆ kơ wăl ti ƀuôn Silô hlăm čar Kanaan.
Leh anăn jih jang phung bi kƀĭn mơĭt asăp blŭ kơ phung Benjamin dôk ti anôk boh tâo Rimôn, leh anăn hưn klei êđăp ênang kơ digơ̆.
Hlăk anăn phung Benjamin wĭt; leh anăn diñu brei kơ digơ̆ mniê diñu pioh hdĭp mơ̆ng phung mniê ƀuôn Jabes-Galaat. Ƀiădah amâo djăp ôh kơ digơ̆.
Phung ƀuôn sang mâo klei pap mñai kơ phung Benjamin, kyuadah Yêhôwa ngă leh sa anôk êhŏng hlăm phung găp djuê Israel.
Leh anăn phung khua mduôn hlăm phung bi kƀĭn lač, “Ya drei srăng ngă čiăng bi mâo mô̆ kơ phung ăt dôk, kyuadah phung mniê Benjamin arăng bi mdjiê jih leh?”
Leh anăn diñu lač, “Brei mâo sa ngăn dưn kơ phung Benjamin ăt dôk hdĭp, čiăng đăm bi luč hĕ ôh sa găp djuê mơ̆ng phung Israel.
Ƀiădah drei amâo dưi brei ôh anak mniê drei jing mô̆ kơ diñu,” kyuadah phung ƀuôn sang Israel kat asei leh, “Tăm pah hĕ kơ pô brei sa čô mô̆ kơ phung Benjamin.”
Snăn diñu lač, “Nĕ anei, grăp thŭn mâo sa klei knăm kơ Yêhôwa ti ƀuôn Silô, tĭng dưr ƀuôn Bêthel, tĭng ngŏ êlan đĭ nao mơ̆ng ƀuôn Bêthel truh ti ƀuôn Sičem, leh anăn tĭng dhŭng ƀuôn Lêbôna.”
Diñu mtă kơ phung Benjamin, lač, “Nao leh anăn dôk kăp bĕ hlăm đang boh kriăk ƀâo,
leh anăn kăp dlăng tơdah phung anak mniê ƀuôn Silô kbiă nao kơ anôk kdŏ, hlăk anăn kbiă bĕ mơ̆ng đang boh kriăk ƀâo leh anăn grăp čô êkei mă sa čô mô̆ mơ̆ng phung anak mniê ƀuôn Silô, leh anăn nao kơ čar Benjamin.
Leh anăn tơdah ama amâodah ayŏng diñu hriê kčŭt kơ drei, drei srăng lač kơ diñu, ‘Brei digơ̆ kơ hmei, kyuadah hmei amâo mă ôh sa čô mniê kơ grăp čô êkei êjai bi blah, kăn diih brei digơ̆ kơ diñu rei huĭdah diih jing soh.’ ”
Phung Benjamin ngă snăn, leh anăn mă mô̆ tui si dŭm čô diñu mơ̆ng phung mniê kdŏ diñu mă mđuĕ. Hlăk anăn diñu wĭt kơ anôk ngăn dưn diñu, lŏ mdơ̆ng ƀuôn, leh anăn dôk tinăn.
Leh klei anăn phung ƀuôn sang Israel đuĕ mơ̆ng anăn, grăp čô kơ găp djuê leh anăn sang ñu pô, leh anăn grăp čô êkei wĭt kơ anôk ngăn dưn ñu.
Ênuk anăn ka mâo mtao ôh hlăm čar Israel; grăp čô ngă tui si ñu mĭn djŏ.
Nĕ anei jing phung găp djuê Yêhôwa lui ăt dôk čiăng lông dlăng phung Israel, phung amâo tuôm thâo ôh klei bi blah hlăm čar Kanaan;
klei anăn knŏng čiăng kơ phung ƀuôn sang Israel ênuk êdei dưi thâo klei bi blah, čiăng kơ ñu dưi bi hriăm klei bi blah kơ phung amâo tuôm thâo klei anăn êlâo.
Anei phung găp djuê: êma čô khua phung Philistin, jih jang phung Kanaan, phung Sidôn, leh anăn phung Hiwit dôk hlăm čư̆ Liƀan dơ̆ng mơ̆ng čư̆ Baal-Hermôn truh kơ anôk mŭt ƀuôn Hamat.
Arăng pioh diñu čiăng lông dlăng phung Israel, čiăng thâo thâodah phung Israel srăng gưt kơ klei Yêhôwa mtă kơ phung aê diñu đưm, hŏng Y-Môis.
Snăn, phung ƀuôn sang Israel dôk ti krah phung Kanaan, phung Hitit, phung Amôrit, phung Pêrisit, phung Hiwit, leh anăn phung Jêbusit.
Diñu mă anak mniê digơ̆ jing mô̆ diñu, leh anăn brei anak mniê diñu pô kơ phung anak êkei digơ̆; leh anăn diñu mă bruă kơ phung yang digơ̆.
Phung ƀuôn sang Israel ngă klei jhat ti anăp ală Yêhôwa, wơr bĭt Yêhôwa, Aê Diê diñu, leh anăn mă bruă kơ phung yang Baal leh anăn phung yang Asêra.
Kyuanăn Yêhôwa čuh ai ngêñ kơ phung Israel, leh anăn Ñu čhĭ digơ̆ hlăm kngan Y-Kusan-Risathaim mtao čar Mêsôpôtami. Leh anăn phung ƀuôn sang Israel mă bruă kơ Y-Kusan-Risathaim sa păn thŭn.
Ƀiădah tơdah phung Israel ur kơ Yêhôwa, Yêhôwa ruah sa čô pô bi mtlaih kơ phung ƀuôn sang Israel, Y-Ôtniêl, anak êkei Y-Kênas, adei Y-Kalep.
Mngăt Myang Yêhôwa trŭn kơ ñu, leh anăn ñu phat kđi phung Israel. Ñu kbiă nao bi blah, leh anăn Yêhôwa jao Y-Kusan-Risathaim mtao čar Mêsôpôtami hlăm kngan ñu; leh anăn ñu dưi hŏng Y-Kusan-Risathaim.
Snăn, ala čar mâo klei mdei bi blah pă pluh thŭn. Leh anăn Y-Ôtniêl, anak êkei Y-Kênas djiê.
Phung ƀuôn sang Israel lŏ ngă klei jhat ti anăp ală Yêhôwa, leh anăn Yêhôwa bi ktang Y-Êglon mtao čar Môap bi kdơ̆ng hŏng phung Israel, kyuadah diñu ngă klei jhat ti anăp ală Yêhôwa.
Ñu bi kƀĭn mbĭt hŏng ñu phung Amôn leh anăn phung Amalek, nao bi blah leh anăn dưi hŏng phung Israel; leh anăn diñu mă bha ƀuôn mâo ana boh đung.
Phung ƀuôn sang Israel mă bruă kơ Y-Êglon, mtao čar Môap pluh sa păn thŭn.
Ƀiădah tơdah phung ƀuôn sang Israel ur kơ Yêhôwa, Yêhôwa ruah brei kơ diñu sa čô pô bi mtlaih, jing Y-Êhut, anak êkei Y-Gêra, mơ̆ng găp djuê Benjamin, jing mnuih mđiâo. Phung ƀuôn sang Israel tuh jia brei Y-Êhut djă ba kơ Y-Êglon mtao čar Môap.
Y-Êhut ngă kơ ñu pô sa ƀĕ đao gưm dua nah mta, boh dlông sa heh; leh anăn ñu liêô gơ̆ ti kơiêng hnuă ñu ti gŭ ao ñu.
Ñu ba jia kơ Y-Êglon, mtao čar Môap. Y-Êglon jing sa čô êkei êmŏng snăk.
Tơdah leh Y-Êhut tuh jia, ñu brei phung ƀuôn sang tuh jia anăn đuĕ wĭt.
Ƀiădah ñu pô lŏ wĭt kơ tluôn ti rup boh tâo krah, giăm Gilgal, leh anăn lač, “Ơ mtao, kâo mâo sa klei hgăm čiăng hưn kơ ih.” Snăn mtao lač, “Dôk kriêp.” Leh anăn jih jang phung kăp đru mtao kbiă mơ̆ng anôk ñu dôk.
Y-Êhut nao kơ ñu êjai ñu dôk gŭ hjăn ñu pô hlăm adŭ êđăp giăm găp. Leh anăn Y-Êhut lač, “Kâo mâo klei hưn mơ̆ng Aê Diê kơ ih.” Leh anăn mtao kgŭ mơ̆ng mdhô̆ ñu.
Y-Êhut hŏng kngan điâo ñu suê̆ đao gưm mơ̆ng kơiêng hnuă ñu, leh anăn tlŏ ti tian Eglon.
Grăn hlŏng kma mbĭt hŏng mta đao mơh, leh anăn êmă guôm mta đao, kyuadah ñu amâo suê̆ ôh đao anăn mơ̆ng tian gơ̆; leh anăn eh kbiă ti tač.
Y-Êhut kbiă ti adring, kđăl ƀăng bhă adŭ anăn ti tluôn ñu, leh anăn khuă hĕ.
Tơdah ñu đuĕ leh, phung dĭng buăl hriê; leh anăn tơdah diñu ƀuh ƀăng bhă adŭ anăn khuă leh, diñu mĭn, “Mtao nao tlô hlăm anôk tlô adŭ anăn.”
Diñu dôk guôn sui tơl diñu amâo lŏ thâo săng ôh; ƀiădah tơdah ƀuh mtao amâo pŏk ƀăng bhă adŭ anăn, diñu mă kliăng leh anăn pŏk; leh anăn tinăn khua diñu êbuh djiê leh ti tria.
Êjai diñu dôk guôn, Y-Êhut đuĕ găn êgao leh nah dih rup boh tâo krah, leh anăn đuĕ truh kơ ƀuôn Sêra.
Tơdah ñu truh tinăn, ñu ayŭ ki hlăm čar kngư Êphraim; leh anăn phung ƀuôn sang Israel trŭn mbĭt hŏng ñu mơ̆ng čar kngư, leh anăn ñu jing khua atăt digơ̆.
Ñu lač kơ digơ̆, “Tui hlue kâo bĕ, kyuadah Yêhôwa jao leh phung roh diih phung Môap hlăm kngan diih.” Snăn digơ̆ trŭn mbĭt hŏng ñu, leh anăn plah mă mơ̆ng phung Môap anôk arăng găn êa krông Yurdan, leh anăn amâo brei ôh sa čô găn tinăn.
Diñu bi mdjiê hlăk anăn hlăm brô pluh êbâo čô phung Môap, jih jang phung ktang kjăp asei mlei, amâo mâo sa čô tlaih ôh.
Snăn phung Môap mŭt phung Israel hruê anăn. Leh anăn čar mâo klei mdei bi blah êjai sa păn pluh thŭn.
Êdei kơ Y-Êhut mâo Y-Samgar anak êkei Y-Anat, pô bi mdjiê năm êtuh čô phung Philistin hŏng sa ƀĕ giê knur tlŏ êmô. Leh anăn ñu msĕ mơh bi mtlaih phung Israel.
Leh Y-Êhut djiê, phung ƀuôn sang Israel lŏ ngă klei jhat ti anăp ală Yêhôwa,
snăn Yêhôwa čhĭ diñu kơ kngan Y-Jabin mtao Kanaan, pô kiă kriê ti ƀuôn Hasôr. Y-Sisêra jing khua phung kahan ñu, leh anăn ñu dôk ti ƀuôn Harôset-Hagôim.
Hlăk anăn, phung ƀuôn sang Israel ur akâo kơ Yêhôwa đru; kyuadah Y-Jabin mâo leh dua păn êtuh boh êdeh aseh msei, leh anăn ñu ktư̆ juă phung Israel hŏng klei ƀai, êjai dua pluh thŭn.
Ênuk anăn, H'Dêbôra sa čô khua pô hưn êlâo mniê, mô̆ Y-Lapidôt, jing khua phat kđi kơ phung Israel.
Ñu khăng dôk ti gŭ ana boh đung H'Dêbôra, plah wah ƀuôn Rama leh anăn ƀuôn Bêthel hlăm čar kngư Êphraim. Phung ƀuôn sang Israel đĭ nao kơ ñu brei ñu phat kđi.
Ñu tiŏ nao mnuih iêu Y-Barak anak êkei Y-Abinôam mơ̆ng ƀuôn Kadês hlăm čar Naptali, leh anăn lač kơ gơ̆, “Yêhôwa, Aê Diê phung Israel mtă kơ ih, ‘Nao bĕ bi kƀĭn phung kahan ih ti čư̆ Tabor, mă pluh êbâo čô mnuih mơ̆ng găp djuê phung Naptali leh anăn phung Sabulôn.
Kâo srăng atăt Y-Sisêra, khua kahan Y-Jabin, hriê bi tuôm hŏng ih ti êa hnoh Kisôn mbĭt hŏng êdeh aseh leh anăn phung kahan ñu; leh anăn kâo srăng jao gơ̆ hlăm kngan ih.’ ”
Y-Barak lač kơ ñu, “Tơdah ih nao mbĭt hŏng kâo, kâo srăng nao; ƀiădah tơdah ih amâo nao mbĭt hŏng kâo, kâo amâo srăng nao ôh.”
Ñu lač, “Sĭt nik kâo srăng nao mbĭt hŏng ih; ƀiădah êlan ih êbat amâo atăt ih kơ klei guh kơang ôh, kyuadah Yêhôwa srăng jao Y-Sisêra kơ kngan sa čô mniê.” H'Dêbôra kgŭ leh anăn nao mbĭt hŏng Y-Barak ti ƀuôn Kadês.
Y-Barak iêu phung Sabulôn leh anăn phung Naptali hriê ti ƀuôn Kadês; leh anăn pluh êbâo čô êkei êbat tui tluôn ñu, leh anăn H'Dêbôra nao mbĭt hŏng ñu.
Y-Hêber sa čô Kênit bi ktlah ñu pô mơ̆ng găp djuê Kênit, jing phung anak čô Y-Hôbap kmha êkei Y-Môis, leh anăn ñu mdơ̆ng leh sang čhiăm ñu giăm ana kyâo ti ƀuôn Sananim, giăm hŏng ƀuôn Kadês.
Tơdah arăng hưn kơ Y-Sisêra klei Y-Barak anak êkei Y-Abinôam đĭ nao leh kơ čư̆ Tabor,
Y-Sisêra dăp ba jih dua păn êtuh êdeh aseh msei ñu leh anăn jih jang mnuih mbĭt hŏng ñu mơ̆ng ƀuôn Harôset-Hagôim truh kơ êa hnoh Kisôn.
H'Dêbôra lač kơ Y-Barak, “Kgŭ bĕ! Kyuadah hruê anei yơh Yêhôwa jao leh Y-Sisêra hlăm kngan ih; amâo djŏ hĕ Yêhôwa nao ti anăp ih?” Snăn, Y-Barak trŭn mơ̆ng čư̆ Tabor mbĭt hŏng pluh êbâo čô êkei tui hlue ñu.
Yêhôwa prŭng Y-Sisêra leh anăn jih jang êdeh aseh msei ñu leh anăn jih jang phung kahan ñu hŏng mta đao gưm ti anăp Y-Barak. Leh anăn Y-Sisêra trŭn mơ̆ng êdeh aseh ñu leh anăn êran đuĕ êbat jơ̆ng.
Y-Barak tiŏ êdeh aseh leh anăn phung kahan truh ti ƀuôn Harôset-Hagôim, leh anăn jih jang phung kahan Y-Sisêra djiê hŏng đao gưm, amâo mâo sa čô tlaih ôh.
Ƀiădah Y-Sisêra đuĕ êbat jơ̆ng truh kơ sang čhiăm H'Jael, mô̆ Y-Hêber găp djuê Kênit; kyuadah mâo klei êđăp ênang hdơ̆ng Y-Jabin mtao ƀuôn Hasôr leh anăn sang Y-Hêber găp djuê Kênit.
H'Jael kbiă bi tuôm hŏng Y-Sisêra leh anăn lač kơ ñu, “Weh bĕ, Ơ khua, weh bĕ ti sang kâo; đăm huĭ ôh.” Snăn gơ̆ weh mŭt hlăm sang čhiăm ñu, leh anăn ñu bi msăm gơ̆ hŏng abăn.
Gơ̆ lač kơ ñu, “Kâo kwưh kơ ih, brei kơ kâo ƀiă êa mnăm, kyuadah kâo mhao.” Snăn ñu pŏk giêt klĭt êa ksâo êmô brei kơ Y-Sisêra mnăm, leh anăn lŏ bi msăm gơ̆.
Gơ̆ lač kơ ñu, “Dôk bĕ ti ƀăng bhă sang čhiăm, leh anăn tơdah arăng hriê êmuh kơ ih, lač, ‘Mâo mnuih tinei mơ̆?’ brei ih lač, hơăi.”
Ƀiădah H'Jael mô̆ Y-Hêber mă sa ƀĕ giê pơ̆ng sang čhiăm, leh anăn mă sa ƀĕ kmŭt leh anăn nao kơ gơ̆ djĕ jưp leh anăn ñu pơ̆ng giê anăn ti mhơ̆k gơ̆ kma truh ti lăn, êjai gơ̆ pĭt êmăn snăk. Snăn yơh gơ̆ djiê.
Nĕ anei, êjai Y-Barak tiŏ Y-Sisêra, H'Jael kbiă bi tuôm hŏng ñu leh anăn lač kơ ñu, “Hriê bĕ, leh anăn kâo srăng bi êdah kơ ih mnuih ih duah anăn.” Snăn ñu mŭt hlăm sang čhiăm gơ̆; leh anăn tinăn Y-Sisêra dôk đih djiê leh, mâo giê pơ̆ng sang čhiăm hlăm mhơ̆k gơ̆.
Snăn, hlăm hruê anăn Aê Diê bi mŭt Y-Jabin mtao Kanaan ti anăp phung ƀuôn sang Israel.
Kngan phung ƀuôn sang ngă dleh hĭn nanao kơ Y-Jabin mtao čar Kanaan tơl diñu bi rai Y-Jabin mtao Kanaan.
Hruê anăn, H'Dêbôra leh anăn Y-Barak, anak êkei Y-Abinôam mmuñ:
“Tơdah phung khua hlăm phung Israel dơ̆ng atăt gai, Tơdah phung ƀuôn sang myơr leh diñu pô hŏng klei čŏng čiăng, bi mni bĕ kơ Yêhôwa!
Ơ phung mtao, hmư̆ bĕ; Ơ phung khua, mđing knga bĕ! Kâo srăng mmuñ kơ Yêhôwa, kâo srăng mmuñ kơ Yêhôwa, Aê Diê phung Israel.
Ơ Yêhôwa, hlăk ih kbiă mơ̆ng ƀuôn Sêir, hlăk ih êbat găn čar Êđôm, lăn ala ktư̆ yơ̆ng leh anăn adiê hjan, sĭt nik biut knam bi rôč êa hjan.
Phung čư̆ mgei ti anăp Yêhôwa, čư̆ Sinai adih mgei mơh ti anăp Yêhôwa, Aê Diê Israel.
Hlăm ênuk Y-Samgar anak êkei Y-Anat, hlăm ênuk H'Jael, arăng lui êlan prŏng, leh anăn hiu êbat ktuê klông.
Phung ƀuôn sang Israel kƀah khua gai gĭt, tơl kâo gơ̆, H'Dêbôra, kgŭ msĕ si sa čô amĭ hlăm Israel.
Tơdah phung Israel ruah leh yang mrâo, hlăk anăn klei bi blah dôk ti ƀăng jang. Amâo ƀuh ôh khil leh anăn kju ti krah pă pluh êbâo čô hlăm phung Israel.
Ai tiê kâo dôk mƀĭt hŏng phung khua kahan Israel, phung myơr diñu pô hŏng klei čŏng čiăng ti krah phung ƀuôn sang. Bi mni bĕ kơ Yêhôwa.
Ơ phung đĭ aseh dliê kô̆, Ơ phung dôk gŭ ti añuê siam, leh anăn phung êbat ktuê êlan, mmuñ bĕ!
Bi mđrăm hŏng asăp phung mmuñ ti anôk mbông êa, tinăn diñu lŏ răk bruă kpă Yêhôwa, bruă kpă phung ƀuôn sang Ñu hlăm čar Israel. Hlăk anăn phung ƀuôn sang Yêhôwa êbat trŭn kơ ƀăng jang ƀuôn.
Ơ H'Dêbôra, mdih bĕ ih, mdih bĕ! mdih bĕ ih, mdih bĕ, mmuñ sa klei! Kgŭ bĕ ih, Ơ Y-Barak, atăt ba bĕ phung mnă ih, Ơ anak êkei Y-Abinôam.
Hlăk anăn phung ăt dôk hdĭp nao kơ phung khua gai gĭt, phung ƀuôn sang Yêhôwa hriê kơ kâo jing kahan ktang.
Mơ̆ng Êphraim truh phung mâo phŭn Amalek, tui tluôn ih, mâo Benjamin, mbĭt hŏng phung ƀuôn sang ih; phung khua kahan hriê mơ̆ng Makir, leh anăn mâo wăt phung khua kahan hriê mơ̆ng Sabulôn.
Phung anak mtao Isakar hriê mbĭt hŏng H'Dêbôra, leh anăn phung Isakar dôk sĭt suôr hŏng Y-Barak. Diñu ksŭng ti tluôn Y-Barak mŭt hlăm tlung. Ti krah phung găp djuê Ruben, mâo lu klei ksiêm ai tiê.
Si ngă ih dôk guôn ti krah war biăp, čiăng hmư̆ arăng iêu biăp mơ̆? Ti krah phung găp djuê Ruben mâo lu klei ksiêm ai tiê.
Phung Galaat dôk nah dih êa krông Yurdan; leh anăn si ngă phung Dan dôk mbĭt hŏng lu kŭmpăn? Phung Aser ăt dôk gŭ ti hang êa ksĭ, mdei hĕ hlăm anôk kŭmpăn jưh.
Phung Sabulôn jing sa phung ƀuôn sang săn asei mlei wăt tơdah truh klei djiê dưn; phung Naptali ngă msĕ mơh hlăm kdrăn bi blah.
Phung mtao hriê, diñu bi blah; phung mtao Kanaan bi blah ti ƀuôn Tanak giăm êa Mêgidô; ƀiădah diñu amâo sua mă prăk ôh.
Mtŭ hlăm adiê bi blah, mơ̆ng êlan diñu, diñu bi blah kdơ̆ng hŏng Y-Sisêra.
Anôk êtăng êa hnoh Kisôn kpuh mđung phung roh, êa êtăng ktang ênuk đưm, anôk êtăng êa Kisôn, Ơ mngăt kâo, êbat bĕ hŏng klei ktang!
Snăn kčuôp jih jang aseh bi ênai ktang êjai aseh diñu mlung.
Dĭng buăl jăk Yêhôwa lač, ‘Tăm pah bĕ kơ ƀuôn Mêros, tăm pah bĕ phung ƀuôn sang ñu, kyuadah diñu amâo hriê đru Yêhôwa ôh, čiăng đru Yêhôwa bi blah hŏng phung ktang anăn.’
H'Jael, mô̆ Y-Hêber găp djuê Kênit, mâo klei jăk jĭn hĭn hlăm phung mniê, mâo klei jăk jĭn hĭn hlăm phung mniê dôk hlăm sang čhiăm.
Y-Sisêna akâo êa, ƀiădah gơ̆ brei êa ksâo êmô; gơ̆ ba kơ ñu prăi êa ksâo êmô hlăm mngan siam.
Kngan điâo gơ̆ djă ba sa ƀĕ giê pơ̆ng sang čhiăm, leh anăn kngan hnuă gơ̆ djă kmŭt pô tia. Gơ̆ čăm leh Y-Sisêra, bi mčah boh kŏ ñu, pơ̆ng leh anăn bi hluh mhơ̆k ñu.
Ñu dlưh, ñu êbuh, ñu đih amâo kpư̆ ôh ti jơ̆ng gơ̆; ti jơ̆ng gơ̆ ñu dlưh, ñu êbuh; ti anôk ñu dlưh anăn, ñu lĕ buh djiê.
Amĭ Y-Sisêra dlăng mơ̆ng ƀăng bhă điêt, êjai ñu iêp ñu ur mơ̆ng giê gang ƀăng bhă điêt. ‘Si ngă êdeh aseh ñu hnui truh? Si ngă ka hmư̆ ôh ênai pông êdeh aseh ñu?’
Phung mniê knhâo hĭn ñu lŏ wĭt lač, msĕ mơh ñu lŏ wĭt lač kơ ñu pô:
‘Amâo djŏ hĕ diñu duah leh anăn bi mbha mnơ̆ng plah mă? sa amâodah dua čô mniê êra kơ grăp čô êkei; čhiăm ao ñuôm leh pioh kơ Y-Sisêra, čhiăm ao ñuôm arăng đêč leh, dua blah čhiăm ao ñuôm arăng đêč leh pioh kơ kkuê pô dưi?’
Ơ Yêhôwa, msĕ snăn yơh brei jih jang phung roh ih rai tuč! Ƀiădah brei phung khăp kơ ih jing msĕ si yang hruê êjai ñu ƀlĕ hŏng klei ktang ñu.” Leh anăn čar mâo klei êđăp ênang êjai pă pluh thŭn.
Phung ƀuôn sang Israel ngă klei jhat ti anăp ală Yêhôwa; leh anăn Yêhôwa jao diñu hlăm kngan phung Madian êjai kjuh thŭn.
Kngan phung Madian dưi hŏng phung Israel. Kyua phung Madian, phung ƀuôn sang Israel đuĕ dôk hlăm ƀăng čư̆, hlăm ƀăng boh tâo, leh anăn hlăm anôk hơĭt boh tâo.
Kyuadah tơdah phung Israel rah mjeh, phung Madian, phung Amalek, leh anăn phung ƀuôn sang mơ̆ng čar Ngŏ hriê ngă kơ diñu.
Phung anăn ngă kđông čiăng bi blah hŏng diñu leh anăn bi rai boh hlăm čar truh ti krĭng ƀuôn Gasa, leh anăn diñu amâo lui ôh mnơ̆ng ƀơ̆ng huă hlăm čar Israel, kăn lui biăp, êmô, amâodah aseh dliê rei.
Kyuadah diñu đĭ hriê mbĭt hŏng hlô mnơ̆ng rông leh anăn sang čhiăm diñu, lu msĕ si ktuôp; arăng amâo dưi yap diñu wăt aseh samô diñu ôh. Snăn diñu bi rai ala čar êjai diñu hriê.
Phung Israel jing knap mñai snăk kyua phung Madian; leh anăn phung ƀuôn sang Israel ur akâo kơ Yêhôwa đru.
Tơdah phung ƀuôn sang Israel ur kơ Yêhôwa kyua phung Madian,
Yêhôwa tiŏ nao sa čô khua pô hưn êlâo kơ phung ƀuôn sang Israel; leh anăn gơ̆ lač kơ diñu, “Snei Yêhôwa Aê Diê kơ phung Israel lač: Kâo atăt diih kbiă mơ̆ng čar Êjip leh anăn bi kbiă diih leh mơ̆ng sang klei jing hlŭn.
Kâo bi mtlaih diih leh mơ̆ng kngan phung Êjip, leh anăn mơ̆ng kngan jih jang phung ktư̆ juă diih, leh anăn kâo suôt diñu ti anăp diih, leh anăn brei leh ala čar diñu kơ diih.
Leh anăn kâo lač kơ diih, ‘Kâo jing Yêhôwa Aê Diê diih; đăm kkuh mpŭ kơ phung yang Amôrit ôh, hlăm čar diñu diih dôk.’ Ƀiădah diih amâo uêñ ôh kơ asăp kâo.”
Dĭng buăl jăk Yêhôwa hriê leh anăn dôk gŭ ti gŭ ana kyâo ti ƀuôn Ôphra, kyâo anăn jing dŏ Y-Jôas găp djuê Abiêser, êjai anak êkei ñu Y-Gidêôn dôk prah mdiê ti anôk djiêt kpiê, čiăng mdăp mdiê anăn kơ phung Madian.
Dĭng buăl jăk Yêhôwa bi êdah kơ ñu leh anăn lač kơ ñu, “Yêhôwa dôk mbĭt hŏng ih, Ơ pô jhŏng ktang.”
Y-Gidêôn lŏ wĭt lač kơ ñu, “Ơ khua, tơdah Yêhôwa dôk mbĭt hŏng hmei, si ngă jih jang klei anei truh hĕ kơ hmei? Leh anăn ti lei jih jang klei yuôm bhăn Ñu ngă phung aê hmei đưm, yăl dliê leh kơ hmei, lač, ‘Amâo djŏ hĕ Yêhôwa atăt hmei kbiă mơ̆ng čar Êjip?’ Ƀiădah ară anei Yêhôwa lui hĕ hmei, leh anăn jao hmei hlăm kngan phung Madian.”
Yêhôwa wir dlăng kơ ñu leh anăn lač, “Nao bĕ hŏng klei ktang anei ih mâo leh, leh anăn bi mtlaih phung Israel mơ̆ng kngan phung Madian; amâo djŏ hĕ kâo yơh tiŏ nao ih?”
Y-Gidêôn lŏ wĭt lač kơ Ñu, “Ơ Khua Yang, si kâo dưi bi mtlaih phung Israel? Nĕ anei, găp djuê kâo jing awăt hĭn hlăm phung Manasê, leh anăn kâo jing pô điêt hĭn hlăm găp djuê kâo.”
Yêhôwa lač kơ ñu, “Ƀiădah kâo srăng dôk mbĭt hŏng ih, leh anăn ih srăng koh phung Madian msĕ si sa čô mnuih.”
Y-Gidêôn lŏ wĭt lač kơ Ñu, “Ară anei tơdah kâo mâo klei pap ti anăp ală ih, snăn bi êdah bĕ kơ kâo sa klei bi knăl kơ ih pô blŭ leh hŏng kâo.
Kâo akâo kơ ih, đăm đuĕ mơ̆ng anôk anei ôh tơl kâo lŏ hriê kơ ih leh anăn djă ba mnơ̆ng kâo myơr kơ ih leh anăn dưm ti anăp ih.” Leh anăn Yêhôwa lač, “Kâo srăng dôk tơl ih lŏ hriê.”
Snăn Y-Gidêôn mŭt hlăm sang ñu pô leh anăn mkra čĭm sa drei êđai bê, leh anăn hŏng sa êphah kpŭng ƀhĭ ngă ƀêñ amâo mâo kpei. Ñu dưm čĭm hlăm sa boh bai leh anăn djam hlăm sa boh gŏ, leh anăn djă ba mnơ̆ng anăn kơ Ñu ti gŭ ana kyâo, leh anăn myơr mnơ̆ng anăn.
Dĭng buăl jăk Aê Diê lač kơ ñu, “Mă čĭm leh anăn ƀêñ amâo mâo kpei leh anăn dưm ti dlông boh tâo anei, leh anăn tuh djam ti dlông mnơ̆ng anăn.” Y-Gidêôn ngă snăn.
Dĭng buăl jăk Yêhôwa yơr êdŭk giê Ñu djă ti kngan leh anăn dưh ti kđeh čĭm leh anăn ti ƀêñ amâo mâo kpei. Leh anăn pui ƀlĕ mơ̆ng boh tâo čuh kđeh čĭm leh anăn ƀêñ amâo mâo kpei. Leh anăn dĭng buăl jăk Yêhôwa đuĕ mơ̆ng anăp ală ñu.
Hlăk anăn Y-Gidêôn thâo kơ pô anăn jing dĭng buăl jăk Yêhôwa. Y-Gidêôn lač, “Hƀơih, Ơ Khua Yang Aê Diê! Kyuadah kâo ƀuh leh dĭng buăl jăk Yêhôwa bi tlă ƀô̆.”
Ƀiădah Yêhôwa lač kơ ñu, “Dôk êđăp ênang bĕ; đăm huĭ ôh, ih amâo srăng djiê ôh.”
Y-Gidêôn mdơ̆ng tinăn sa boh knưl kơ Yêhôwa leh anăn pia anôk anăn Yêhôwa jing klei êđăp ênang. Knưl anăn ăt dôk truh kơ hruê anei ti ƀuôn Ôphra, jing dŏ găp djuê Abiêser.
Mlam anăn Yêhôwa lač kơ ñu, “Mă bĕ êmô knô ama ih, êmô knô tal dua mâo kjuh thŭn, leh anăn bi klưh hĕ knưl yang Baal dŏ ama ih, leh anăn druôm hĕ sa ƀĕ gơ̆ng kŭt rup yang Asêra ti djiêu knưl.
Leh anăn mdơ̆ng sa boh knưl ngă yang kơ Yêhôwa Aê Diê ih ti čŏng kđông kjăp tinei, leh anăn dăp boh tâo bi pruê̆. Leh anăn mă êmô knô tal dua leh anăn myơr gơ̆ jing mnơ̆ng myơr čuh mbĭt hŏng kyâo sa ƀĕ gơ̆ng kŭt yang Asêra ih srăng druôm.”
Snăn Y-Gidêôn mă pluh čô dĭng buăl ñu leh anăn ngă tui si Yêhôwa lač leh kơ ñu; ƀiădah kyuadah ñu huĭ đei kơ phung hlăm sang ñu leh anăn kơ phung mnuih hlăm ƀuôn anăn, snăn ñu amâo ngă êjai hruê, ƀiădah ñu ngă êjai mlam.
Tơdah phung ƀuôn sang kgŭ aguah ưm, nĕ anei, knưl yang Baal klưh mčah leh, sa ƀĕ gơ̆ng kŭt yang Asêra ti djiêu knưl arăng druôm leh, leh anăn êmô knô tal dua arăng myơr leh ti dlông knưl arăng mdơ̆ng leh.
Diñu bi lač hdơ̆ng diñu, “Hlei pô ngă klei anei?” Leh diñu bi ksiêm êmuh diñu lač, “Y-Gidêôn anak êkei Y-Jôas yơh ngă klei anei.”
Phung mnuih ƀuôn sang lač kơ Y-Jôas, “Atăt bĕ anak êkei ih ti tač čiăng brei ñu djiê, kyuadah ñu bi klưh leh knưl yang Baal, leh anăn druôm leh sa ƀĕ gơ̆ng kŭt yang Asêra ti djiêu knưl.”
Ƀiădah Y-Jôas lač kơ jih jang phung bi kdơ̆ng hŏng ñu, “Diih srăng bi blah brei kơ yang Baal mơ̆? Amâodah diih srăng mgang brei klei ñu mơ̆? Hlei pô bi blah brei kơ yang Baal arăng srăng bi mdjiê êlâo truh aguah. Tơdah ñu jing yang sĭt, brei ñu mgang ñu pô, kyuadah arăng bi klưh hĕ leh knưl ñu.”
Kyuanăn, hruê anăn arăng bi anăn Y-Gidêôn jing Y-Jêrubaal, čiăng lač, “Brei yang Baal bi blah hŏng gơ̆”, kyuadah gơ̆ bi klưh leh knưl ñu.
Jih jang phung Madian, phung Amalek, leh anăn phung ƀuôn sang mơ̆ng čar Ngŏ hriê mđrăm mbĭt, găn êa krông Yurdan leh anăn jưh hlăm tlung Jesrêel.
Mngăt Myang Yêhôwa bi bŏ Y-Gidêôn; ñu ayŭ ki, leh anăn iêu jih phung Abiêser brei tui hlue ñu.
Ñu tiŏ nao mnuih hưn kơ jih jang phung Manasê iêu jak wăt diñu brei tui hlue ñu. Ñu tiŏ nao phung hưn kơ phung Aser, phung Sabulôn, leh anăn kơ phung Naptali; leh anăn phung anăn nao bi tuôm hŏng diñu.
Y-Gidêôn lač kơ Aê Diê, “Tơdah ih srăng bi mtlaih phung Israel hŏng kngan kâo tui si ih lač leh,
nĕ anei, kâo dưm mlâo biăp ti anôk prah mdiê. Tơdah mâo êa nguôm knŏng ti mlâo biăp, leh anăn anôk lăn ăt jing thu, snăn kâo srăng thâo kơ ih srăng bi mtlaih phung Israel hŏng kngan kâo, tui si ih lač leh.”
Leh anăn truh sĭt snăn. Tơdah ñu kgŭ ưm aguah mgi leh anăn djiêt mlâo biăp, ñu bi rôč êa nguôm mơ̆ng mlâo biăp tơl bi bŏ sa boh êlŭ.
Leh klei anăn Y-Gidêôn lač kơ Aê Diê, “Đăm brei ih čuh ai ngêñ kơ kâo ôh, brei kâo lŏ blŭ knŏng sa bliư̆ anei; kâo akâo kơ ih brei kâo lŏ lông dlăng sa bliư̆ anei hŏng mlâo biăp. Akâo kơ ih brei knŏng mlâo biăp jing thu leh anăn jih anôk lăn brei mâo êa nguôm.”
Aê Diê ngă snăn mlam anăn; knŏng mlâo biăp jing thu, leh anăn jih anôk lăn mâo êa nguôm.
Y-Jêrubaal (Y-Gidêôn) leh anăn jih jang kahan mbĭt hŏng ñu kgŭ ưm leh anăn nao jưh giăm akŏ êa Harôt. Phung Madian dôk jưh ti dưr diñu, hlăm tlung kbuôn Môrê.
Yêhôwa lač kơ Y-Gidêôn, “Phung kahan mbĭt hŏng ih lu đei, kâo amâo jao phung Madian hlăm kngan diñu ôh, huĭdah phung Israel srăng bi mni kơ diñu pô, lač, ‘Kngan kâo pô bi mtlaih kâo leh.’
Snăn ară anei, hưn bĕ kơ knga phung kahan, lač, ‘Kơ hlei pô huĭ leh anăn ktư̆ yơ̆ng brei ñu wĭt, đuĕ mơ̆ng čư̆ Galaat.’ ” Mâo dua pluh dua êbâo čô wĭt, leh anăn ăt dôk pluh êbâo čô.
Yêhôwa lač kơ Y-Gidêôn, “Phung kahan ăt dôk lu đei. Brei diñu trŭn nao kơ êa leh anăn kâo srăng lông dlăng diñu tinăn. Hlei pô kâo srăng lač kơ ih, ‘Pô anei srăng nao mbĭt hŏng ih,’ ñu srăng nao yơh. Hlei pô kâo srăng lač, ‘Pô anei amâo srăng nao mbĭt hŏng ih,’ ñu amâo srăng nao ôh.”
Snăn ñu atăt phung kahan trŭn nao kơ êa; leh anăn Yêhôwa lač kơ Y-Gidêôn, “Grăp čô hlei pô hlia êa hŏng êlah ñu msĕ si asâo hlia, brei ih dưm mdê hŏng grăp čô čuôn kơŭt čiăng mnăm.”
Phung hlia êa mơ̆ng kngan diñu mâo tlâo êtuh čô mnuih; ƀiădah jih phung kahan mkăn čuôn kơŭt čiăng mnăm êa.
Yêhôwa lač kơ Y-Gidêôn, “Hŏng tlâo êtuh čô êkei hlia êa kâo srăng bi mtlaih diih leh anăn jao phung Madian hlăm kngan diih. Brei jih jang phung mkăn wĭt.”
Snăn ñu mă čeh leh anăn ki phung kahan mơ̆ng kngan digơ̆, leh anăn bi wĭt jih jang phung Israel mkăn, grăp čô kơ sang čhiăm ñu pô. Ƀiădah ñu kơ̆ng pioh phung tlâo êtuh čô. Anôk phung Madian jưh dôk ti gŭ ñu, hlăm tlung.
Mlam anăn Yêhôwa lač kơ Y-Gidêôn, “Kgŭ bĕ, trŭn nao kơ kđông kyuadah kâo jao leh diñu hlăm kngan ih.
Ƀiădah tơdah ih huĭ, brei ih trŭn nao mbĭt hŏng Y-Pura, dĭng buăl ih.
Ih srăng hmư̆ klei diñu lač, êdei tinăn kngan ih srăng jing ktang čiăng trŭn ngă kơ kđông.” Leh anăn ñu trŭn nao mbĭt hŏng Y-Pura, dĭng buăl ñu kơ anôk gak ti knhal anôk phung kahan djă mnơ̆ng bi blah dôk.
Phung Madian, phung Amalek, leh anăn jih jang phung ƀuôn sang mơ̆ng čar Ngŏ dôk hlue tlung lu msĕ si ktuôp; leh anăn aseh samô diñu lu tơl amâo dưi yap ôh, msĕ si čuah ti hang êa ksĭ.
Hlăk Y-Gidêôn truh, nĕ anei mâo sa čô êkei yăl dliê hŏng găp ñu sa klei êpei. Ñu lač, “Nĕ anei, kâo mâo sa klei êpei; sa klŏ kpŭng mdiê ôrgơ klŭng hlăm kđông kahan phung Madian, truh ti sang čhiăm leh anăn drăm sang čhiăm anăn tơl gơ̆ lĕ buh, leh anăn lŏ mbliư̆ gơ̆ gŭ dlông. Snăn sang čhiăm anăn dlưh dôk ti lăn.”
Ƀĭng găp ñu lŏ wĭt lač, “Sĭt nik anei jing đao gưm Y-Gidêôn anak êkei Y-Jôas, sa čô Israel. Aê Diê jao leh phung Madian leh anăn jih jang phung kahan hlăm kngan ñu.”
Tơdah Y-Gidêôn hmư̆ leh klei yăl dliê kơ klei êpei leh anăn klei mblang kơ klei êpei anăn, ñu buôn kkuh; ñu lŏ wĭt kơ anôk phung Israel jưh leh anăn lač, “Kgŭ bĕ, kyuadah Yêhôwa jao leh phung kahan Madian hlăm kngan diih.”
Ñu bi mbha phung tlâo êtuh čô mnuih anăn jing tlâo phung, leh anăn ñu brei jih phung kahan djă ki leh anăn čeh mbĭt hŏng pui kƀong hlăm čeh.
Ñu lač kơ digơ̆, “Dlăng kơ kâo, leh anăn ngă msĕ mơh. Tơdah kâo truh kơ knhal kđông ngă tui si kâo ngă.
Tơdah kâo leh anăn jih phung mbĭt hŏng kâo ayŭ ki, snăn brei phung dôk jŭm dar anôk jưh ayŭ ki mơh leh anăn driâo, ‘Kyua Yêhôwa leh anăn kyua Y-Gidêôn!’ ”
Snăn, Y-Gidêôn leh anăn sa êtuh čô mbĭt hŏng ñu truh ti knhal anôk jưh hlăk phung gak tal dua dơ̆ng gak, tơdah mrâo bi mlih phung gak. Diñu ayŭ ki leh anăn bi mčah čeh diñu djă.
Tlâo phung kahan anăn ayŭ ki leh anăn bi mčah čeh diñu djă, djă pui kƀong ti kngan điâo, leh anăn ti kngan hnuă diñu djă ki pioh ayŭ; leh anăn diñu driâo “Sa ƀĕ đao gưm kyua Yêhôwa leh anăn kyua Y-Gidêôn.”
Grăp čô diñu dôk hlăm anôk ñu pô jŭm kđông, leh anăn jih jang phung kahan Madian êran, ur leh anăn đuĕ.
Tơdah diñu ayŭ tlâo êtuh ƀĕ ki, Yêhôwa brei đao gưm grăp čô tlŏ găp ñu pô ngă kơ jih jang phung kahan. Phung kahan đuĕ nao truh ti ƀuôn Bet-Sita phă čar Sêrêra tơl truh ti kdriêl ƀuôn Aƀel-Mêhôla giăm ƀuôn Tabat.
Arăng iêu phung Israel mơ̆ng phung Naptali, phung Aser, leh anăn jih phung Manasê, leh anăn diñu tiŏ phung Madian.
Y-Gidêôn tiŏ nao mnuih hưn hlăm tar ƀar čar kngư Êphraim, lač, “Trŭn nao ngă bĕ kơ phung Madian leh anăn khăt êlan diñu găn êa truh ti ƀuôn Bet-Bara leh anăn wăt êa krông Yurdan.” Snăn jih jang phung êkei Êphraim nao leh anăn khăt êlan găn êa truh ti ƀuôn Bet-Bara leh anăn wăt êa krông Yurdan.
Diñu mâo mă dua čô khua phung Madian, Y-Ôrep leh anăn Y-Sêep. Diñu bi mdjiê Y-Ôrep ti boh tâo Ôrep, leh anăn diñu bi mdjiê Y-Sêep ti anôk djiêt kpiê Sêep, êjai diñu tiŏ phung Madian; leh anăn diñu djă ba boh kŏ Y-Ôrep leh anăn Y-Sêep kơ Y-Gidêôn ti hang nah dih êa krông Yurdan.
Phung êkei Êphraim lač kơ ñu, “Ya klei ih ngă kơ hmei snei, amâo iêu hmei tơdah ih nao bi blah hŏng phung Madian?” Leh anăn diñu ƀuah gơ̆ ktang snăk.
Y-Gidêôn lač kơ diñu, “Ya kâo ngă leh tơdah mkă hŏng klei diih ngă? Amâo djŏ hĕ klei phung Êphraim duñ boh kriăk ƀâo djah jing jăk hĭn kơ klei phung Abiêser pĕ boh?
Aê Diê jao leh hlăm kngan diih phung khua Madian Y-Ôrep leh anăn Y-Sêep; ya kâo dưi ngă lĕ tơdah mkă hŏng diih?” Tơdah ñu blŭ leh klei anăn, klei digơ̆ ăl luč leh.
Y-Gidêôn truh ti êa krông Yurdan leh anăn găn, ñu leh anăn phung tlâo êtuh čô mnuih mbĭt hŏng ñu, êmăn snăk ƀiădah ăt tiŏ phung roh.
Snăn ñu lač kơ phung ƀuôn Sukôt, “Kâo akâo kơ diih brei kpŭng kơ phung tui hlue kâo; kyua diñu êmăn leh, kyuadah kâo dôk tiŏ Y-Sêba leh anăn Y-Salmuna, phung mtao Madian.”
Phung khua ƀuôn Sukôt lač, “Y-Sêba leh anăn Y-Salmuna dôk hlăm kngan ih leh mơ̆, čiăng kơ hmei srăng brei kpŭng kơ phung kahan ih?”
Y-Gidêôn lač, “Snăn tơdah Yêhôwa jao leh Y-Sêba leh anăn Y-Salmuna hlăm kngan kâo, kâo srăng wač kđeh diih hŏng êruê hlăm kdrăn tač leh anăn hŏng êruê hruĕ.”
Mơ̆ng anăn ñu đĭ nao kơ ƀuôn Pênuel, leh anăn blŭ kơ digơ̆ klei msĕ. Phung êkei ƀuôn Pênuel lŏ wĭt lač kơ ñu msĕ si phung ƀuôn Sukôt.
Leh anăn ñu lač kơ phung êkei ƀuôn Pênuel, “Tơdah kâo wĭt hŏng klei êđăp ênang, kâo srăng bi klưh sang tum anei.”
Y-Sêba leh anăn Y-Salmuna dôk ti ƀuôn Karkor mbĭt hŏng phung kahan diñu, mâo hlăm brô pluh êma êbâo čô, jing jih jang phung ăt dôk mơ̆ng phung kahan hlăm ƀuôn sang čar Ngŏ; kyuadah sa êtuh dua pluh êbâo čô mnuih djă đao gưm djiê leh.
Y-Gidêôn đĭ nao ktuê êlan phung dôk hlăm sang čhiăm ti ngŏ ƀuôn Nôba leh anăn ƀuôn Jôgbêha, leh anăn bi blah hŏng phung kahan, kyuadah phung kahan amâo dôk răng ôh.
Y-Sêba leh anăn Y-Salmuna đuĕ. Y-Gidêôn tiŏ diñu leh anăn mă dua čô mtao Madian Y-Sêba leh anăn Y-Salmuna, leh anăn prŭng jih jang phung kahan.
Y-Gidêôn, anak êkei Y-Jôas wĭt mơ̆ng klei bi blah ti êlan đĭ ti ƀuôn Hêres.
Ñu mâo mă sa čô êkei hlăk ai hlăm phung ƀuôn Sukôt leh anăn êmuh kơ gơ̆. Gơ̆ čih brei kơ ñu anăn phung khua kiă kriê leh anăn anăn phung khua mduôn ƀuôn Sukôt, kjuh pluh kjuh čô mnuih.
Ñu truh kơ phung êkei ƀuôn Sukôt leh anăn lač, “Nĕ anei Y-Sêba leh anăn Y-Salmuna, kyua phung diñu diih mưč kơ kâo, lač, ‘Y-Sêba leh anăn Y-Salmuna dôk hlăm kngan ih leh mơ̆ čiăng kơ hmei brei kpŭng kơ phung kahan ih êmăn leh?’ ”
Ñu mă phung khua mduôn ƀuôn anăn leh anăn bi kmhal phung êkei ƀuôn Sukôt hŏng êruê hlăm kdrăn tač leh anăn hŏng êruê hruĕ.
Ñu bi klưh sang tum ƀuôn Pênuel leh anăn bi mdjiê phung êkei ƀuôn anăn.
Leh anăn ñu lač kơ Y-Sêba leh anăn Y-Salmuna, “Ya mta mnuih diih bi mdjiê leh ti ƀuôn Tabor?” Diñu lŏ wĭt lač, “Grăp čô diñu jing msĕ si ih jing, diñu jing msĕ si phung anak êkei mtao.”
Y-Gidêôn lač, “Diñu jing phung ayŏng adei kâo, phung anak êkei amĭ kâo. Kyua Yêhôwa dôk hdĭp, tơdah diih lui leh diñu dôk hdĭp, kâo amâo bi mdjiê diih ôh.”
Leh anăn ñu lač kơ Y-Jêther, anak ñu kkiêng tal êlâo hĭn, “Kgŭ leh anăn bi mdjiê diñu.” Ƀiădah êkei hlăk ai anăn amâo suê̆ ôh đao gưm ñu; ñu huĭ kyuadah ñu ăt jing hlăk ai.
Y-Sêba leh anăn Y-Salmuna lač, “Kgŭ bĕ ih pô leh anăn ngă kơ hmei; kyuadah tui si mnuih jing, snăn mơh klei ktang ñu.” Leh anăn Y-Gidêôn kgŭ bi mdjiê Y-Sêba leh anăn Y-Salmuna. Leh anăn ñu mă mnơ̆ng băk bi knăl ti kkuê aseh samô digơ̆.
Phung ƀuôn sang Israel lač kơ Y-Gidêôn, “Brei ih kiă kriê phung hmei, ih, anak êkei ih, leh anăn čô ih msĕ mơh; kyuadah ih bi mtlaih hmei leh mơ̆ng kngan phung Madian.”
Y-Gidêôn lač kơ diñu, “Kâo amâo srăng kiă kriê diih ôh, leh anăn anak êkei kâo kăn srăng kiă kriê diih rei; Yêhôwa srăng kiă kriê diih.”
Y-Gidêôn lač kơ diñu, “Brei kâo akâo kơ diih snei, Akâo kơ grăp čô brei kơ kâo buê diih plah mă leh.” (Phung roh anăn mâo buê mah kyuadah diñu jing phung Ismael).
Diñu lŏ wĭt lač, “Hmei mơak brei dŏ anăn.” Diñu lang sa blah čhiăm ao, leh anăn grăp čô êkei dưm ti čhiăm anăn buê mơ̆ng mnơ̆ng diñu plah mă leh.
Boh ktrŏ mah buê Y-Gidêôn akâo anăn mâo sa êbâo kjuh êtuh sêkel mah, amâo yap mnơ̆ng băk bi knăl, añŭ, leh anăn čhiăm ao hrah jŭ phung mtao Madian hơô, leh anăn amâo yap ôh dŏ băk ti kkuê aseh samô diñu.
Y-Gidêôn ngă sa blah ao êphôt hŏng dŏ anăn leh anăn dưm gơ̆ hlăm ƀuôn ñu pô, ƀuôn Ôphra. Jih jang phung Israel ngă klei knhông, čiăng lač kkuh mpŭ kơ dŏ anăn, leh anăn dŏ anăn jing kđông ƀêč kơ Y-Gidêôn leh anăn phung sang ñu.
Snăn phung Madian mŭt leh phung ƀuôn sang Israel, leh anăn diñu amâo lŏ kgŭ ngă ôh. Leh anăn čar mâo klei mdei bi blah pă pluh thŭn êjai ênuk Y-Gidêôn dôk hdĭp.
Y-Jêrubaal anak êkei Y-Jôas nao dôk hlăm sang ñu pô.
Y-Gidêôn mâo kjuh pluh čô anak êkei, anak ñu pô kkiêng, kyua ñu mâo lu mô̆.
Mô̆ hjŭng ñu dôk ti ƀuôn Sičem kkiêng sa čô anak êkei kơ ñu mơh, leh anăn ñu bi anăn gơ̆ Y-Abimêlek.
Y-Gidêôn anak êkei Y-Jôas djiê mduôn jŏk, leh anăn arăng dơr ñu hlăm msat ama ñu Y-Jôas ti ƀuôn Ôphra, anôk phung Abiêser dôk.
Tơdah Y-Gidêôn djiê leh, phung ƀuôn sang Israel lŏ wĭt ngă klei knhông kkuh mpŭ kơ yang Baal, leh anăn mă yang Baal-Bêrit jing yang diñu.
Phung ƀuôn sang Israel amâo lŏ hdơr ôh kơ Yêhôwa, Aê Diê diñu, pô bi mtlaih diñu mơ̆ng kngan jih jang phung roh diñu dôk jŭm dar.
Leh anăn diñu amâo ngă klei jăk ôh kơ sang Y-Jêrubaal (Y-Gidêôn), čiăng bi wĭt klei jăk ñu ngă leh kơ phung Israel.
Y-Abimêlek, anak êkei Y-Jêrubaal nao kơ ƀuôn Sičem kơ phung găp djuê amĭ ñu leh anăn lač kơ digơ̆ leh anăn kơ jih găp djuê amĭ ñu,
“Lač bĕ kơ knga jih jang phung mnuih ƀuôn Sičem, ‘Ya jăk hĭn kơ diih, jih jang kjuh pluh čô anak êkei Y-Jêrubaal kiă kriê diih, amâodah knŏng sa čô kiă kriê diih?’ Brei diih hdơr mơh kâo jing klang leh anăn kđeh diih.”
Phung găp djuê amĭ ñu bi ala ñu blŭ jih klei anăn kơ knga jih phung êkei hlăm ƀuôn Sičem; leh anăn ai tiê diñu mđing čiăng tui hlue Y-Abimêlek. Kyuadah diñu lač, “Ñu jing ayŏng adei drei.”
Diñu brei kơ Y-Abimêlek kjuh pluh klŏ prăk diñu mă mơ̆ng sang yang Baal-Bêrit, hŏng prăk anăn ñu mưn phung êkei hơăi mang leh anăn tă tăn tui hlue gơ̆.
Ñu nao kơ sang ama ñu ti ƀuôn Ôphra, leh anăn bi mdjiê phung ayŏng adei ñu, phung anak êkei Y-Jêrubaal, kjuh pluh čô ti dlông sa klŏ boh tâo. Knŏng Y-Jôtham anak êkei Y-Jêrubaal mda hĭn adôk, kyuadah ñu đuĕ dăp leh.
Jih jang mnuih ƀuôn Sičem hriê mđrăm mbĭt, mbĭt hŏng jih jang mnuih ƀuôn Bet-Milô, leh anăn diñu nao mjing Y-Abimêlek mtao giăm ana kyâo prŏng ti kmeh boh tâo ƀuôn Sičem.
Tơdah arăng yăl dliê klei anăn kơ Y-Jôtham, ñu nao dôk ti dlông čŏng čư̆ Gêrasim, ur kraih leh anăn lač kơ digơ̆, “Hmư̆ bĕ kơ kâo, Ơ phung êkei ƀuôn Sičem, snăn Aê Diê dưi hmư̆ diih.
Sa hruê đưm adih, jih jang ana kyâo nao čiăng trôč êa ƀâo mngưi kơ sa čô mtao kiă kriê diñu. Diñu lač kơ ana kyâo ôliwơ, ‘Brei ih jing mtao kiă kriê phung hmei.’
Ƀiădah ana kyâo ôliwơ lŏ wĭt lač kơ diñu, ‘Kâo srăng lui mơ̆ êa kâo, hŏng dŏ anăn phung yang leh anăn mnuih mâo klei mpŭ, leh anăn kâo nao čiăng kiă kriê phung kyâo?’
Leh anăn jih jang ana kyâo lač kơ ana hra, ‘Hriê bĕ, brei ih jing mtao kiă kriê hmei.’
Ƀiădah ana hra lŏ wĭt lač kơ diñu, ‘Kâo srăng lui mơ̆ klei mmih leh anăn boh kâo jăk čiăng nao kiă kriê phung ana kyâo?’
Leh anăn jih jang ana kyâo lač kơ phŭn boh kriăk ƀâo, ‘Hriê bĕ, brei ih jing mtao kiă kriê phung hmei.’
Ƀiădah phŭn boh kriăk ƀâo lač kơ diñu, ‘Kâo srăng lui mơ̆ kpiê kâo, dŏ anăn bi mơak kơ phung yang leh anăn mnuih, čiăng nao leh anăn kiă kriê kpiê ana kyâo?’
Snăn jih jang phung ana kyâo lač kơ pum êruê, ‘Hriê bĕ, brei ih jing mtao kiă kriê hmei.’
Leh anăn pum êruê lač kơ ana kyâo, ‘Tơdah hŏng ai tiê sĭt suôr diih trôč êa ƀâo mngưi brei kâo jing mtao kiă kriê diih, snăn hriê bĕ leh anăn kđap hlăm êyui kâo; ƀiădah tơdah amâo djŏ snăn ôh, brei mâo pui kbiă mơ̆ng pum êruê leh anăn čuh ana kyâo sêdar čar Liƀan.’
Kyuanăn ară anei tơdah diih ngă hŏng ai tiê sĭt suôr leh anăn hŏng klei mpŭ êjai diih mjing Y-Abimêlek mtao, leh anăn tơdah diih ngă jăk kơ Y-Jêrubaal leh anăn kơ sang ñu, leh anăn ngă kơ ñu tui si djŏ hŏng bruă ñu —
kyuadah ama kâo bi blah brei leh kơ diih, ñu săn asei mlei leh, leh anăn bi mtlaih leh diih mơ̆ng kngan phung Madian;
ƀiădah hruê anei diih kgŭ bi kdơ̆ng hŏng sang ama kâo, leh anăn bi mdjiê leh kjuh pluh čô anak êkei ti dlông sa klŏ boh tâo, leh anăn mă Y-Abimêlek, anak êkei dĭng buăl mniê ñu, mjing gơ̆ mtao kiă kriê mnuih ƀuôn Sičem, kyuadah gơ̆ jing găp diih —
hruê anei tơdah diih ngă hŏng ai tiê sĭt suôr leh anăn hŏng klei mpŭ kơ Y-Jêrubaal leh anăn sang ñu, snăn mơak bĕ kyua Y-Abimêlek, leh anăn brei ñu msĕ mơh mơak kyuadah diih.
Ƀiădah tơdah amâo djŏ snăn ôh, brei pui kbiă mơ̆ng Y-Abimêlek leh anăn čuh phung mnuih hlăm ƀuôn Sičem leh anăn ƀuôn Bet-Milô, leh anăn brei pui kbiă mơ̆ng phung mnuih hlăm ƀuôn Sičem leh anăn mơ̆ng ƀuôn Bet-Milô leh anăn čuh Y-Abimêlek.”
Leh anăn Y-Jôtham êran đuĕ nao kơ ƀuôn Bêr leh anăn dôk tinăn, kyua klei huĭ kơ ayŏng ñu Y-Abimêlek.
Y-Abimêlek kiă kriê phung Israel tlâo thŭn.
Leh anăn Aê Diê tiŏ nao sa mngăt myang jhat ti krah Y-Abimêlek hŏng phung êkei ƀuôn Sičem; leh anăn phung êkei ƀuôn Sičem ngă klei lhiăr kơ Y-Abimêlek;
čiăng kơ klei ƀai diñu ngă kơ kjuh pluh čô anak êkei Y-Jêrubaal dưi mâo klei rŭ ênua leh anăn êrah digơ̆ lĕ kơ Y-Abimêlek ayŏng adei digơ̆, pô bi mdjiê digơ̆, leh anăn kơ phung êkei ƀuôn Sičem, phung bi ktang kngan ñu bi mdjiê phung ayŏng adei ñu.
Phung êkei ƀuôn Sičem dưm mnuih kăp ngă kơ ñu ti dlông čŏng čư̆, leh anăn diñu tlĕ mnơ̆ng jih jang phung găn giăm diñu ktuê êlan anăn. Leh anăn arăng hưn klei anăn kơ Y-Amimêlek.
Y-Gaal, anak êkei Y-Êbet nao kơ ƀuôn Sičem hŏng phung găp ñu; leh anăn phung êkei ƀuôn Sičem knang kơ ñu.
Diñu kbiă nao kơ hma, pĕ boh kriăk ƀâo hlăm đang leh anăn djiêt digơ̆, ngă klei huă mnăm. Diñu mŭt hlăm sang yang diñu, diñu ƀơ̆ng leh anăn mnăm, leh anăn dlao wač kơ Y-Abimêlek.
Leh anăn Y-Gaal, anak êkei Y-Êbet lač, “Hlei jing Y-Abimêlek, leh anăn hlei jing phung Sičem čiăng kơ drei mă bruă kơ ñu? Amâo djŏ hĕ ñu jing anak êkei Y-Jêrubaal, leh anăn Y-Sêbul jing kơiăng ñu? Mă bruă bĕ kơ phung mnuih Y-Hamôr ama Y-Sičem! Si ngă drei mă bruă kơ Y-Abimêlek?
Čiăng kơ phung ƀuôn sang anei dôk ti gŭ klei kâo kiă kriê, snăn kâo srăng suôt Y-Abimêlek. Kâo srăng lač kơ Y-Abimêlek, ‘Lŏ thiăm bi lu kahan ih leh anăn kbiă hriê bĕ.’ ”
Tơdah Y-Sêbul khua kơ ƀuôn anăn hmư̆ klei Y-Gaal, anak êkei Y-Êbet blŭ, ñu čuh ai ngêñ.
Ñu tiŏ nao mnuih kơ Y-Abimêlek hŏng klei hgăm, lač, “Nĕ anei, Y-Gaal, anak êkei Y-Êbet leh anăn găp ñu hriê leh kơ ƀuôn Sičem, leh anăn diñu mčhur phung ƀuôn sang bi kdơ̆ng hŏng ih.
Kyua anăn ară anei êjai mlam, brei ih leh anăn phung êkei dôk mbĭt hŏng ih dôk kăp diñu hlăm hma.
Snăn, ti aguah leh yang hruê ƀlĕ, mdih pĭt ưm leh anăn êran phă ƀuôn. Leh anăn tơdah ñu leh anăn phung êkei mbĭt hŏng ñu kbiă čiăng bi kdơ̆ng hŏng ih, ih dưi ngă kơ diñu tui si găl.”
Y-Abimêlek leh anăn jih jang mnuih mbĭt hŏng ñu kgŭ pĭt êjai mlam, leh anăn guôn kăp ngă kơ ƀuôn Sičem hŏng pă phung.
Y-Gaal anak êkei Y-Êbet kbiă nao dôk ti anôk mŭt ƀăng jang ƀuôn. Y-Abimêlek leh anăn jih jang mnuih mbĭt hŏng ñu kgŭ mơ̆ng anôk kăp.
Tơdah Y-Gaal ƀuh phung mnuih ñu lač kơ Y-Sêbul, “Duh dih, mnuih trŭn hriê mơ̆ng čŏng čư̆!” Y-Sêbul lač kơ ñu, “Ih ƀuh êyui čư̆ msĕ si mnuih.”
Y-Gaal lŏ blŭ leh anăn lač, “Duh dih, mnuih trŭn mơ̆ng ti krah ping čư̆, leh anăn mâo sa phung mkăn hriê mơ̆ng anôk ana kyâo phung mdian.”
Leh anăn Y-Sêbul lač kơ ñu, “Ti anôk ƀăng kƀông ih, pô lač, ‘Hlei pô Y-Abimêlek, čiăng kơ drei mă bruă kơ ñu?’ Amâo djŏ hĕ phung anei jing phung ih bi êmut? Nao bĕ ară anei bi blah hŏng diñu.”
Y-Gaal nao ti anăp phung mnuih ƀuôn Sičem, leh anăn bi blah hŏng Y-Abimêlek.
Y-Abimêlek tiŏ ñu, leh anăn ñu đuĕ ti anăp gơ̆; leh anăn lu mnuih lĕ buh êka truh ti anôk mŭt ƀăng jang.
Y-Abimêlek dôk ti ƀuôn Arumah; leh anăn Y-Sêbul suôt Y-Gaal leh anăn phung găp ñu. Snăn diñu amâo lŏ dưi dôk ti ƀuôn Sičem ôh.
Hruê mgi phung ƀuôn sang kbiă nao kơ hma. Arăng hưn kơ Y-Abimêlek.
Ñu mă phung kahan ñu leh anăn bi mbha digơ̆ tlâo phung, leh anăn nao kăp ti hma. Ñu dlăng leh anăn ƀuh phung mnuih kbiă mơ̆ng ƀuôn. Ñu kgŭ ngă leh anăn bi mdjiê digơ̆.
Y-Abimêlek leh anăn sa êpul kahan mbĭt hŏng ñu ksŭng phă anăp leh anăn dôk ti anôk mŭt ƀăng jang ƀuôn, êjai dua phung kahan ksŭng phă jih jang phung dôk hlăm hma, leh anăn bi mdjiê jih digơ̆.
Y-Abimêlek bi blah hŏng ƀuôn anăn jih sa hruê. Ñu mă ƀuôn anăn leh anăn bi mdjiê phung mnuih dôk hlăm ƀuôn anăn; leh anăn bi rai jih ƀuôn leh anăn srai hra hlăm ƀuôn anăn.
Tơdah jih jang phung mnuih dôk hlăm sang tum ƀuôn Sičem hmư̆ klei anăn, diñu mŭt dôk hlăm kđông kjăp sang yang Êl-Bêrit.
Arăng hưn kơ Y-Abimêlek jih jang phung ƀuôn sang dôk hlăm sang tum ƀuôn Sičem bi kƀĭn leh mbĭt.
Y-Abimêlek đĭ čư̆ Salmôn, ñu leh anăn jih jang mnuih mbĭt hŏng ñu. Y-Abimêlek mă djă sa ƀĕ jông, ñu kriă sa ƀĕ adhan kyâo, leh anăn mă klam ti mra ñu. Ñu lač kơ phung mnuih mbĭt hŏng ñu, “Ya diih ƀuh kâo ngă leh, brei diih ruăt ngă msĕ si kâo ngă leh.”
Snăn grăp čô kriă sa ƀĕ leh anăn tui hlue Y-Abimêlek, leh anăn dưm ti kđông leh anăn čuh kđông mnuih dôk anăn hŏng pui. Snăn yơh jih jang mnuih dôk hlăm sang tum Sičem djiê sơăi, mâo hlăm brô sa êbâo čô êkei leh anăn mniê.
Leh anăn Y-Abimêlek nao kơ ƀuôn Thêbes. Ñu ngă kđông čiăng bi blah hŏng ƀuôn Thêbes leh anăn mă gơ̆.
Ƀiădah mâo hlăm ƀuôn anăn sa boh sang tum kjăp. Jih jang mnuih hlăm ƀuôn đuĕ dôk hlăm sang tum anăn, jih jang êkei mniê, leh anăn diñu kđăl hĕ ƀăng bhă, leh anăn diñu đĭ ti čuôr sang tum.
Y-Abimêlek nao kơ sang tum anăn leh anăn bi blah hŏng gơ̆. Ñu nao giăm kơ ƀăng bhă čiăng čuh gơ̆ hŏng pui.
Leh anăn sa čô mniê bhĭr sa klŏ êsŭng ti boh kŏ Y-Abimêlek, leh anăn bi mčah klang kŏ ñu.
Snăn ñu iêu hŏng klei ruăt sa čô êkei hlăk ai pô djă khil ñu, leh anăn lač kơ gơ̆, “Suê̆ đao gưm ih leh anăn bi mdjiê hĕ kâo, huĭ arăng lač kơ kâo ‘sa čô mniê bi mdjiê ñu.’ ” Êkei hlăk ai anăn tlŏ ñu leh anăn ñu djiê.
Tơdah phung mnuih Israel ƀuh Y-Abimêlek djiê leh, diñu wĭt grăp čô kơ sang ñu pô.
Snăn Aê Diê lŏ bi wĭt klei jhat Y-Abimêlek ngă leh kơ ama ñu êjai bi mdjiê kjuh pluh čô ayŏng adei ñu.
Leh anăn msĕ mơh Aê Diê brei jih jang klei ƀai phung mnuih ƀuôn Sičem lŏ wĭt lĕ ti dlông boh kŏ diñu leh anăn truh kơ diñu tui si klei Y-Jôtham anak êkei Y-Jêrubaal tăm pah leh.
Yêhôwa iêu Y-Môis leh anăn blŭ kơ ñu mơ̆ng sang čhiăm klei bi kƀĭn, lač:
“Blŭ bĕ kơ phung ƀuôn sang Israel leh anăn lač kơ diñu, Tơdah sa čô hlăm phung diih ba sa mnơ̆ng myơr kơ Yêhôwa, brei diih ba mnơ̆ng diih myơr mơ̆ng êmô amâodah biăp bê.
Tơdah mnơ̆ng ñu myơr jing sa mnơ̆ng myơr čuh hŏng êmô, brei ñu myơr sa drei knô amâo mâo anôk jhat ôh. Brei ñu myơr gơ̆ ti ƀăng bhă sang čhiăm klei bi kƀĭn, čiăng ñu dưi mâo klei tŭ ti anăp Yêhôwa.
Ñu srăng bă kngan ñu ti dlông boh kŏ mnơ̆ng myơr čuh, mnơ̆ng anăn srăng mâo klei tŭ kyua ñu čiăng ngă klei bi doh klei soh kơ ñu.
Ñu srăng koh êmô knô ti anăp Yêhôwa, leh anăn phung khua ngă yang phung anak êkei Y-Arôn srăng myơr êrah, leh anăn srăng tuh êrah anăn jŭm dar ti knưl ti ƀăng bhă sang čhiăm klei bi kƀĭn.
Ñu srăng lôk klĭt mnơ̆ng myơr čuh leh anăn khăt gơ̆ bi kdrêč.
Phung anak êkei khua ngă yang Y-Arôn srăng dưm pui ti dlông knưl, leh anăn dăp djuh ti dlông pui.
Leh anăn phung anak êkei Y-Arôn phung khua ngă yang srăng dưm kdrêč, boh kŏ, leh anăn prăi bi djŏ tal ti dlông djuh pui dôk ƀơ̆ng ti dlông knưl.
Ƀiădah ñu srăng rao hŏng êa prôč êhŭng leh anăn jơ̆ng gơ̆. Leh anăn khua ngă yang srăng čuh jih ti dlông knưl, jing mnơ̆ng myơr čuh, mnơ̆ng myơr brei pui ƀơ̆ng, mnâo ƀâo mngưi kơ Yêhôwa.
Tơdah mnơ̆ng ñu myơr jing mnơ̆ng myơr čuh mơ̆ng biăp bê, brei ñu myơr sa drei knô amâo mâo anôk jhat ôh.
Brei ñu koh gơ̆ tĭng djiêu knưl tĭng Dưr ti anăp Yêhôwa, leh anăn phung khua ngă yang phung anak êkei Y-Arôn srăng hƀrah êrah jŭm dar ti dlông knưl.
Ñu srăng khăt gơ̆ bi kdrêč, wăt boh kŏ leh anăn prăi gơ̆, leh anăn khua ngă yang srăng dưm kdrêč anăn bi djŏ tal ti dlông djuh pui dôk ƀơ̆ng ti dlông knưl.
Ƀiădah ñu srăng rao hŏng êa prôč êhŭng leh anăn jơ̆ng. Leh anăn khua ngă yang srăng myơr jih leh anăn čuh gơ̆ ti dlông knưl; gơ̆ jing mnơ̆ng myơr čuh, mnơ̆ng myơr brei pui ƀơ̆ng, mnâo ƀâo mngưi kơ Yêhôwa.
Tơdah mnơ̆ng ñu myơr kơ Yêhôwa jing sa mnơ̆ng myơr čuh čĭm čap, brei ñu ba mnơ̆ng ñu myơr mgăm amâodah êđai ktrâo.
Khua ngă yang srăng ba čĭm ti knưl leh anăn wit kkuê gơ̆, leh anăn čuh boh kŏ gơ̆ ti knưl; leh anăn êrah gơ̆ srăng rôč ti djiêu knưl.
Ñu srăng mă hĕ biăm wăt mlâo, leh anăn hwiê gơ̆ ti djiêu knưl tĭng nah ngŏ ti anôk arăng dưm hbâo.
Ñu srăng hiêk gơ̆ mơ̆ng kyăng, ƀiădah amâo bi tloh ôh. Leh anăn khua ngă yang srăng čuh gơ̆ ti dlông knưl, ti dlông djuh pui dôk ƀơ̆ng; gơ̆ jing mnơ̆ng myơr čuh, mnơ̆ng myơr brei pui ƀơ̆ng, mnâo ƀâo mngưi kơ Yêhôwa.”
Y-Nađap leh anăn Y-Abihu, phung anak êkei Y-Arôn, grăp čô mă kpur pioh čuh mnơ̆ng ƀâo mngưi ñu pô, dưm pui hlăm anăn, dưm mnơ̆ng ƀâo mngưi hlăm anăn, leh anăn myơr pui mơ̆ng anôk mkăn ti anăp Yêhôwa, pui msĕ snăn Yêhôwa amâo tuôm mtă ôh kơ diñu.
Pui kbiă hriê mơ̆ng anăp Yêhôwa leh anăn čuh dua čô anăn, leh anăn diñu djiê ti anăp Yêhôwa.
Leh anăn Y-Môis lač kơ Y-Arôn, “Klei anei Yêhôwa lač leh, ‘Kâo srăng bi êdah kâo pô doh jăk ti krah phung hriê giăm kâo, leh anăn kâo srăng mâo klei mpŭ ti anăp jih jang phung ƀuôn sang.’ ” Y-Arôn dôk ñăt.
Leh anăn Y-Môis iêu Y-Misaêl leh anăn Y-Êlsaphan, phung anak êkei Y-Usiêl, ama mneh Y-Arôn, leh anăn lač kơ diñu, “Hriê giăm bĕ, mă mđuĕ phung ayŏng adei diih mơ̆ng ti anăp anôk doh jăk, kơ êngao wăl.”
Snăn diñu hriê giăm leh anăn mă mđuĕ digơ̆ đŭng hŏng ao digơ̆ kơ êngao wăl, tui si Y-Môis mtă leh.
Y-Môis lač kơ Y-Arôn leh anăn kơ phung anak êkei Y-Arôn, Y-Êlêasar leh anăn Y-Ithamar, “Đăm brei diih mdei gĭ ƀŭk diih, leh anăn đăm hiêk ôh čhiăm ao diih, huĭdah diih srăng djiê, leh anăn huĭdah klei ngêñ truh kơ jih jang phung bi kƀĭn. Ƀiădah phung ayŏng adei diih, jih sang Israel, dưi čŏk hia kyua pui Yêhôwa čuh leh.
Leh anăn đăm diih kbiă ôh mơ̆ng ƀăng bhă sang čhiăm klei bi kƀĭn, huĭdah diih djiê; kyuadah êa ƀâo mngưi pioh trôč Yêhôwa dôk ti diih.” Diñu ngă tui si klei Y-Môis blŭ.
Yêhôwa blŭ kơ Y-Arôn, lač,
“Đăm ih mnăm ôh kpiê amâodah kpiê ktang mkăn, ih amâodah phung anak êkei ih mbĭt hŏng ih tơdah diih mŭt hlăm sang čhiăm klei bi kƀĭn, huĭdah diih srăng djiê. Klei anăn srăng jing sa klei bhiăn nanao hlăm jih jang ênuk diih.
Brei diih bi mdê mnơ̆ng pioh brei hŏng mnơ̆ng arăng khăng yua, mnơ̆ng amâo doh hŏng mnơ̆ng doh.
Leh anăn brei diih mtô kơ phung ƀuôn sang Israel jih jang klei bhiăn Yêhôwa blŭ leh kơ diñu hŏng Y-Môis.”
Y-Môis lač kơ Y-Arôn leh anăn phung anak êkei ñu adôk, Y-Êlêasar leh anăn Y-Ithamar, “Mă bĕ mnơ̆ng myơr kpŭng ƀhĭ adôk mơ̆ng mnơ̆ng myơr brei pui ƀơ̆ng kơ Yêhôwa, leh anăn ƀơ̆ng gơ̆ amâo mâo kpei ti djiêu knưl, kyuadah gơ̆ jing doh jăk hĭn.
Brei diih ƀơ̆ng gơ̆ hlăm sa bĭt anôk doh jăk, kyuadah gơ̆ jing kdrêč pioh kơ ih leh anăn phung anak êkei ih mơ̆ng mnơ̆ng myơr brei pui ƀơ̆ng kơ Yêhôwa. Kyuadah snăn yơh Yêhôwa mtă leh kơ kâo.
Ƀiădah kdrêč đah da hdai leh, leh anăn mra myơr leh, diih srăng ƀơ̆ng hlăm sa bĭt anôk doh, ih, phung anak êkei ih, leh anăn phung anak mniê ih mbĭt hŏng ih; kyuadah arăng brei leh jing kdrêč pioh kơ ih leh anăn kơ phung anak êkei ih mơ̆ng mnơ̆ng ngă yang mnơ̆ng myơr kơ klei êđăp ênang mơ̆ng phung ƀuôn sang Israel.
Mra myơr leh leh anăn kdrêč đah da hdai leh, diñu srăng djă ba mbĭt hŏng prăi mnơ̆ng myơr brei pui ƀơ̆ng, čiăng hdai kyua jing mnơ̆ng myơr hdai ti anăp Yêhôwa, leh anăn gơ̆ srăng jing dŏ ih leh anăn phung anak êkei mbĭt hŏng ih, jing kdrêč pioh kơ diih nanao msĕ si Yêhôwa mtă leh.”
Y-Môis duah êmuh kơ bê knô mnơ̆ng myơr kyua klei soh, leh anăn nĕ anei, arăng čuh gơ̆ leh. Snăn ñu ăl kơ Y-Êlêasar leh anăn Y-Ithamar, phung anak êkei Y-Arôn adôk, leh anăn lač,
“Si ngă diih amâo ƀơ̆ng hĕ mnơ̆ng myơr kyua klei soh hlăm adŭ doh jăk, kyuadah gơ̆ jing mnơ̆ng doh jăk hĭn, leh anăn Yêhôwa brei leh kơ diih čiăng kơ diih dưi klam klei wê phung bi kƀĭn, čiăng ngă klei bi doh klei soh kơ diñu ti anăp Yêhôwa?
Nĕ anei êrah gơ̆ arăng amâo tuôm ba kơ lam adŭ doh jăk ôh. Sĭt nik jing djŏ brei diih ƀơ̆ng gơ̆ hlăm adŭ doh jăk tui si kâo mtă leh.”
Y-Arôn lač kơ Y-Môis, “Nĕ anei, diñu myơr leh hruê anei mnơ̆ng diñu myơr kyua klei soh leh anăn mnơ̆ng diñu myơr čuh ti anăp Yêhôwa; ƀiădah klei msĕ snei truh leh kơ kâo! Tơdah kâo ƀơ̆ng hĕ leh hruê anei mnơ̆ng myơr kyua klei soh, Yêhôwa srăng tŭ klei anăn mơ̆?”
Tơdah leh Y-Môis hmư̆ klei anăn, ñu tŭ.
Yêhôwa lač kơ Y-Môis leh anăn Y-Arôn,
“Lač bĕ kơ phung ƀuôn sang Israel, ‘Anei jing mnơ̆ng hdĭp diih dưi ƀơ̆ng mơ̆ng jih jang hlô mnơ̆ng dôk ti lăn ala.
Diih dưi ƀơ̆ng hlô mnơ̆ng mâo kčuôp bi ktlah ti gŭ wăt ti dlông kđul leh anăn thâo kañ rơ̆k,
Ƀiădah hlăm mnơ̆ng knŏng thâo kañ rơ̆k amâodah knŏng mâo kčuôp bi ktlah, mnơ̆ng anei diih amâo dưi ƀơ̆ng ôh: aseh samô, kyuadah ñu knŏng thâo kañ rơ̆k ƀiădah amâo mâo kčuôp bi ktlah ôh, jing amâo doh kơ diih;
leh anăn pai boh tâo, kyuadah gơ̆ thâo kañ rơ̆k ƀiădah jơ̆ng amâo bi ktlah kčuôp ôh, jing amâo doh kơ diih;
leh anăn pai, kyuadah gơ̆ thâo kañ rơ̆k ƀiădah jơ̆ng amâo bi ktlah kčuôp ôh, jing amâo doh kơ diih;
leh anăn ŭn, kyuadah gơ̆ mâo kčuôp bi ktlah ti gŭ leh anăn ti dlông, ƀiădah amâo thâo kañ rơ̆k ôh, jing amâo doh kơ diih.
Diih amâo dưi ƀơ̆ng kđeh digơ̆ ôh, leh anăn diih amâo dưi ruêh asei mlei djiê digơ̆ ôh; digơ̆ jing amâo doh ôh kơ diih.
Mnơ̆ng anei diih dưi ƀơ̆ng hlăm jih jang mnơ̆ng dôk hlăm êa. Diih dưi ƀơ̆ng jih jang mnơ̆ng hlăm êa mâo kwih leh anăn kkaih, thâodah hlăm êa ksĭ amâodah hlăm êa hnoh.
Ƀiădah jih jang mnơ̆ng hlăm êa ksĭ amâodah êa hnoh amâo mâo kwih leh anăn kkaih, mnơ̆ng bi phung hiu hlăm êa leh anăn mnơ̆ng hdĭp dôk hlăm êa jing mnơ̆ng diih bi êmut.
Digơ̆ jing mnơ̆ng brei diih bi êmut nanao; diih amâo dưi ƀơ̆ng kđeh digơ̆ ôh, leh anăn brei diih bi êmut kơ asei mlei djiê digơ̆.
Jih jang mnơ̆ng dôk hlăm êa amâo mâo kwih leh anăn kkaih jing mnơ̆ng diih bi êmut.
Mta čĭm čap anei brei diih bi êmut, mnơ̆ng anei arăng amâo dưi ƀơ̆ng ôh, digơ̆ jing mnơ̆ng bi êmut: tlang, grư̆, tlang kô̆,
tlang ktrâo, tlang ŭng tui si djuê ñu;
jih jang ak tui si djuê ñu,
ôtrus, mkao, čĭm trô wêč, tlang pah pum tui si djuê ñu;
tlang dŭt dui, kômôran, ibis,
čĭm ñŭ êa, čĭm kiêng, tlang ƀơ̆ng kđeh brŭ,
čĭm trôm bê, ara êa tui si djuê ñu, čĭm teh yang, leh anăn knhuăr.
Jih jang mnơ̆ng mâo siap êbat pă ƀĕ jơ̆ng jing mnơ̆ng diih bi êmut.
Ƀiădah diih dưi ƀơ̆ng mnơ̆ng mâo siap êbat pă ƀĕ jơ̆ng tơdah mâo thung ti dlông jơ̆ng digơ̆ thâo kdăt ti dlông rŏng lăn.
Mnơ̆ng anei diih dưi ƀơ̆ng: ktuôp tui si djuê ñu, ktuôp kla tui si djuê ñu, lir tui si djuê ñu, leh anăn ktuôp kdăt tui si djuê ñu.
Ƀiădah jih jang mnơ̆ng mkăn mâo siap êbat pă ƀĕ jơ̆ng jing mnơ̆ng diih bi êmut.
Hŏng mnơ̆ng anei diih srăng jing čhŏ; hlei pô ruêh asei mlei djiê digơ̆ srăng jing čhŏ tơl tlam,
leh anăn hlei pô djă ba asei mlei djiê digơ̆, srăng boh čhiăm ao ñu leh anăn jing čhŏ tơl tlam.
Grăp hlô mnơ̆ng mâo kčuôp bi ktlah ti gŭ ƀiădah amâo bi ktlah ti dlông amâodah amâo thâo kañ rơ̆k ôh jing čhŏ kơ diih. Grăp čô ruêh digơ̆ srăng jing čhŏ.
Jih jang hlô mnơ̆ng mâo pă ƀĕ jơ̆ng êbat hŏng plă jơ̆ng jing čhŏ kơ diih; hlei pô ruêh asei mlei djiê digơ̆ srăng jing čhŏ tơl tlam,
leh anăn hlei pô djă ba asei mlei djiê digơ̆ srăng boh čhiăm ao ñu leh anăn srăng jing čhŏ tơl tlam; digơ̆ jing čhŏ kơ diih.
Anei jing mnơ̆ng čhŏ kơ diih hlăm mnơ̆ng bi phung ti rŏng lăn ala: anur, kkuih, leh anăn mơwa tui si djuê ñu,
păk kê, mya, tak lê lô, kjah, king kuê phiơr.
Mnơ̆ng anăn jing čhŏ kơ diih hlăm jih jang mnơ̆ng bi phung; hlei pô ruêh asei mlei djiê digơ̆ srăng jing čhŏ tơl tlam.
Tơdah asei mlei djiê digơ̆ lĕ ti sa mnơ̆ng, mnơ̆ng anăn jing čhŏ, thâodah mnơ̆ng ngă hŏng kyâo, čhiăm ao, mnơ̆ng ngă hŏng klĭt, kdô, jih jang mnơ̆ng arăng mâo bruă yua; brei arăng tram gơ̆ hlăm êa leh anăn gơ̆ srăng jing čhŏ tơl tlam, leh anăn gơ̆ srăng jing doh.
Tơdah mnơ̆ng anăn lĕ hlăm čeh, jih mnơ̆ng dôk hlăm anăn srăng jing čhŏ, leh anăn brei diih bi mčah hĕ čeh anăn.
Jih jang mnơ̆ng hlăm gơ̆ arăng dưi ƀơ̆ng huă khăng yua êa mbĭt srăng jing čhŏ; leh anăn jih jang mnơ̆ng arăng khăng mnăm hlăm čeh msĕ snăn srăng jing čhŏ.
Leh anăn djăp mta mnơ̆ng tơdah sa kdrêč asei mlei djiê lĕ ti ñu srăng jing čhŏ, thâodah kpur amâodah boh tâo kan, brei arăng bi mčah hĕ; diñu jing čhŏ, leh anăn brei diih yap ñu čhŏ.
Ƀiădah akŏ êa leh anăn kbăng pioh êa srăng jing doh; ƀiădah ya mnơ̆ng ruêh asei mlei djiê digơ̆ srăng jing čhŏ.
Tơdah sa kdrêč mơ̆ng asei mlei djiê digơ̆ lĕ ti dlông mjeh arăng srăng rah, ñu jing doh.
Ƀiădah tơdah arăng dưm êa ti dlông mjeh leh anăn sa kdrêč mơ̆ng asei mlei djiê lĕ ti mjeh, mjeh anăn jing čhŏ kơ diih.
Tơdah sa drei hlô diih dưi ƀơ̆ng djiê hĕ, hlei pô ruêh asei mlei djiê gơ̆ srăng jing čhŏ tơl tlam.
Hlei pô srăng ƀơ̆ng asei mlei djiê gơ̆ srăng boh čhiăm ao ñu leh anăn jing čhŏ tơl tlam; leh anăn hlei pô djă ba asei mlei djiê gơ̆ srăng boh čhiăm ao ñu leh anăn jing čhŏ tơl tlam.
Jih jang mnơ̆ng bi phung ti rŏng lăn ala jing mnơ̆ng brei diih bi êmut; arăng amâo dưi ƀơ̆ng mnơ̆ng anăn ôh.
Ya mnơ̆ng êrui hŏng tian ñu, leh anăn ya mnơ̆ng êbat pă ƀĕ jơ̆ng, amâodah ya mnơ̆ng mâo lu ƀĕ jơ̆ng, jih jang mnơ̆ng bi phung ti rŏng lăn ala, diih amâo dưi ƀơ̆ng ôh, kyuadah mnơ̆ng anăn jing mnơ̆ng brei diih bi êmut.
Đăm mjing ôh diih pô mnơ̆ng Yêhôwa bi êmut kyua sa mnơ̆ng bi phung, leh anăn đăm bi čhŏ diih pô hŏng mnơ̆ng anăn ôh, huĭdah diih jing čhŏ.
Kyuadah kâo jing Yêhôwa Aê Diê diih; snăn pioh brei diih pô, leh anăn jing doh jăk, kyuadah kâo pô jing doh jăk. Đăm diih bi čhŏ diih pô kyua sa mnơ̆ng bi phung êrui ti rŏng lăn ala.
Kyuadah kâo jing Yêhôwa pô atăt ba leh diih kbiă mơ̆ng čar Êjip, čiăng jing Aê Diê diih; snăn brei diih jing doh jăk, kyuadah kâo pô jing doh jăk.
Anăn jing klei bhiăn djŏ kơ hlô mnơ̆ng, kơ čĭm čap, kơ jih jang mnơ̆ng hdĭp kpư̆ hiu hlăm êa, leh anăn jih jang mnơ̆ng hdĭp bi phung ti rŏng lăn ala,
čiăng bi mdê mnơ̆ng čhŏ hŏng mnơ̆ng doh, mnơ̆ng hdĭp arăng dưi ƀơ̆ng hŏng mnơ̆ng hdĭp arăng amâo dưi ƀơ̆ng ôh.’ ”
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Tơdah sa čô mniê ba tian leh anăn kkiêng kơ sa čô anak êkei, ñu srăng jing čhŏ êjai kjuh hruê; ñu srăng jing čhŏ msĕ si êjai ñu jhat mơiêng.
Hruê tal sa păn arăng srăng khăt klĭt anak êkei anăn.
Leh anăn mniê anăn srăng dôk tlâo pluh tlâo hruê čiăng bi doh ñu pô kơ êrah. Ñu amâo dưi ruêh sa mnơ̆ng doh jăk ôh, kăn nao rei kơ adŭ doh jăk, tơl tloh hruê kơ klei bi doh ñu pô.
Ƀiădah tơdah ñu kkiêng kơ sa čô anak mniê, ñu srăng jing čhŏ êjai dua hruê kăm, msĕ si êjai ñu jhat mơiêng; leh anăn ñu srăng dôk năm pluh năm hruê kơ klei bi doh ñu pô kơ êrah.
Tơdah tloh leh hruê kơ klei bi doh ñu pô, thâodah kơ sa čô anak êkei amâodah kơ sa čô anak mniê, brei ñu đoh ba kơ khua ngă yang ti ƀăng bhă sang čhiăm klei bi kƀĭn sa drei êđai biăp mâo sa thŭn jing mnơ̆ng myơr čuh, leh anăn sa drei êđai ktrâo amâodah sa drei mgăm jing mnơ̆ng myơr kyua klei soh.
Khua ngă yang srăng myơr dŏ anăn ti anăp Yêhôwa leh anăn ngă klei bi doh klei soh kơ ñu. Hlăk anăn ñu srăng jing doh kơ klei êrah ñu ƀlĕ. Anăn jing klei bhiăn kơ mniê kkiêng kơ sa čô anak êkei amâodah sa čô anak mniê.
Tơdah ñu amâo dưi mâo sa drei êđai biăp ôh, brei ñu mă dua drei mgăm amâodah dua drei êđai ktrâo, sa drei pioh kơ mnơ̆ng myơr čuh, sa drei mkăn pioh kơ mnơ̆ng myơr kyua klei soh, leh anăn khua ngă yang srăng ngă klei bi doh klei soh ñu, leh anăn ñu srăng jing doh.’ ”
Yêhôwa lač kơ Y-Môis leh anăn Y-Arôn,
“Tơdah sa čô mnuih mâo ti klĭt asei mlei ñu sa anôk bŏk, sa anôk bi ƀlĕ, amâodah sa anôk ƀlak, leh anăn hlŏng jing hĕ phŭng ti klĭt asei mlei ñu, brei arăng atăt ba ñu kơ khua ngă yang Y-Arôn amâodah kơ sa čô hlăm phung anak êkei ñu, phung khua ngă yang.
Khua ngă yang srăng ksiêm anôk ruă ti klĭt asei mlei ñu; leh anăn tơdah mlâo anôk ruă anăn bliư̆ jing hĕ kô̆ leh anăn klei ruă jing êlam hĭn kơ klĭt asei mlei, anăn jing phŭng. Tơdah khua ngă yang ksiêm leh, gơ̆ srăng hưn ñu jing čhŏ.
Ƀiădah tơdah anôk ƀlak jing kô̆ hlăm klĭt asei mlei ñu, leh anăn amâo jing êlam hĭn kơ klĭt ôh, leh anăn mlâo amâo bliư̆ jing kô̆ ôh, khua ngă yang srăng kơ̆ng êjai kjuh hruê pô mâo klei ruă anăn.
Khua ngă yang srăng ksiêm ñu ti hruê tal kjuh. Tơdah gơ̆ ƀuh klei ruă kơ̆ng leh, leh anăn klei ruă amâo lar ôh hlăm klĭt, khua ngă yang srăng lŏ kơ̆ng ñu kjuh hruê mơh.
Khua ngă yang srăng lŏ ksiêm ñu ti hruê tal kjuh. Tơdah anôk ƀlak klei ruă lŏ jing msĕ si klĭt êlâo leh anăn klei ruă amâo lar ôh hlăm klĭt, khua ngă yang srăng hưn kơ ñu jing doh; anôk anăn knŏng jing klei bi ƀlĕ. Ñu srăng boh čhiăm ao ñu leh anăn jing doh.
Ƀiădah tơdah anôk bi ƀlĕ jing lar hlăm klĭt leh ñu bi êdah ñu pô kơ khua ngă yang kơ klei bi doh ñu pô, ñu srăng lŏ bi êdah ti anăp khua ngă yang;
leh anăn khua ngă yang srăng ksiêm ñu. Tơdah anôk bi ƀlĕ jing lar hlăm klĭt, khua ngă yang srăng hưn kơ ñu jing čhŏ; anăn jing phŭng.
Tơdah sa čô mnuih djŏ phŭng leh, brei arăng atăt ba ñu kơ khua ngă yang.
Khua ngă yang srăng ksiêm ñu, leh anăn tơdah mâo sa anôk bŏk kô̆ hlăm klĭt, bi kô̆ leh mlâo, leh anăn mâo gru kđeh hrah hlăm anôk bŏk,
anăn jing phŭng dôk sui hlăm klĭt asei mlei ñu, leh anăn khua ngă yang srăng hưn ñu jing čhŏ. Khua ngă yang amâo srăng kơ̆ng ñu ôh, kyuadah ñu jing čhŏ.
Tơdah phŭng jing lar hlăm klĭt tơl guôm jih klĭt pô djŏ phŭng mơ̆ng boh kŏ truh ti jơ̆ng tar ƀar anôk khua ngă yang dlăng,
khua ngă yang srăng ksiêm, leh anăn tơdah phŭng guôm leh jih asei mlei ñu, khua ngă yang srăng hưn kơ ñu jing doh kơ klei ruă anăn; klĭt ñu jing kô̆ leh tar ƀar asei mlei, leh anăn ñu jing doh.
Ƀiădah tơdah gru kđeh hrah bi êdah ti ñu, ñu srăng jing čhŏ.
Khua ngă yang srăng ksiêm gru kđeh hrah, leh anăn hưn kơ ñu jing čhŏ; gru kđeh hrah jing čhŏ, kyuadah anăn jing phŭng.
Ƀiădah tơdah gru kđeh hrah bliư̆ bi mlih jing kô̆, ñu srăng nao kơ khua ngă yang,
leh anăn khua ngă yang srăng ksiêm ñu. Leh anăn tơdah klei ruă bliư̆ jing kô̆, khua ngă yang srăng hưn pô mâo klei ruă anăn jing doh; ñu jing doh.
Tơdah mâo hlăm klĭt asei mlei sa čô sa bĭt tiêng hlao leh,
leh anăn hlăm anôk tiêng anăn mâo hĕ klei bŏk kô̆ amâodah anôk ƀlak hrah kô̆, brei arăng bi êdah kơ khua ngă yang.
Khua ngă yang srăng ksiêm ñu, tơdah anôk klei ruă jing êlam hĭn kơ klĭt leh anăn mlâo jing hĕ kô̆, khua ngă yang srăng hưn kơ ñu jing čhŏ, anăn jing phŭng, gơ̆ bi mđuč ti anôk tiêng.
Ƀiădah tơdah khua ngă yang ksiêm, leh anăn mlâo anôk anăn amâo jing kô̆ ôh leh anăn amâo jing êlam hĭn kơ klĭt ôh, ƀiădah jing msĕ si klĭt êlâo, khua ngă yang srăng kơ̆ng ñu êjai kjuh hruê.
Tơdah klei ruă anăn jing lar hlăm klĭt, khua ngă yang srăng hưn kơ ñu jing čhŏ; anăn jing sa klei ruă.
Ƀiădah tơdah anôk ƀlak ăt dôk đơnăn leh anăn amâo jing lar ôh, anăn jing gru tiêng; leh anăn khua ngă yang srăng hưn kơ ñu jing doh.
Amâodah tơdah asei mlei mâo gru pui ƀơ̆ng ti klĭt leh anăn kđeh hrah ti anôk pui ƀơ̆ng jing hĕ sa anôk ƀlak hrah kô̆ amâodah kô̆,
khua ngă yang srăng ksiêm dlăng anôk anăn. Tơdah mlâo hlăm anôk ƀlak bliư̆ jing kô̆ leh anăn jing êlam hĭn kơ klĭt, anăn jing phŭng; gơ̆ bi mđuč leh hlăm anôk gru pui ƀơ̆ng, leh anăn khua ngă yang srăng hưn kơ ñu jing čhŏ; anăn jing klei djŏ phŭng.
Ƀiădah tơdah khua ngă yang ksiêm anôk anăn, leh anăn mlâo hlăm anôk ƀlak amâo jing kô̆ ôh leh anăn amâo jing êlam hĭn kơ klĭt ôh, ƀiădah jing msĕ si klĭt êlâo, khua ngă yang srăng kơ̆ng ñu êjai kjuh hruê.
Khua ngă yang srăng ksiêm ñu hruê tal kjuh; tơdah klei ruă anăn jing lar hlăm klĭt, snăn khua ngă yang srăng hưn kơ ñu jing čhŏ; anăn jing klei djŏ phŭng.
Ƀiădah tơdah anôk ƀlak ăt dôk đơnăn leh anăn amâo jing lar hlăm klĭt ôh, ƀiădah jing msĕ si klĭt êlâo, anăn jing bŏk pui ƀơ̆ng leh anăn khua ngă yang srăng hưn kơ ñu jing doh, kyuadah anăn jing gru pui ƀơ̆ng.
Tơdah sa čô êkei amâodah sa čô mniê mâo anôk ruă ti boh kŏ amâodah ti mlâo kang,
khua ngă yang srăng ksiêm klei ruă anăn; tơdah gơ̆ jing êlam hĭn kơ klĭt, leh anăn mlâo hlăm anôk anăn jing kñĭ leh anăn điêt aruăt, snăn khua ngă yang srăng hưn ñu jing čhŏ; anăn jing klei ktăl, jing phŭng ti boh kŏ amâodah ti mlâo kang.
Tơdah khua ngă yang ksiêm klei ruă ktăl, leh anăn gơ̆ amâo jing êlam hĭn kơ klĭt ôh leh anăn amâo mâo mlâo jŭ hlăm anôk anăn ôh, snăn khua ngă yang srăng krư̆ pô mâo klei ruă ktăl anăn êjai kjuh hruê.
Ti hruê tal kjuh khua ngă yang srăng ksiêm klei ruă anăn; tơdah klei ktăl amâo lar ôh leh anăn amâo mâo mlâo kñĭ hlăm anôk anăn ôh, leh anăn klei ktăl amâo jing êlam hĭn kơ klĭt ôh,
snăn ñu srăng kuêh ƀŭk ñu, ƀiădah ñu amâo srăng kuêh ôh anôk ruă ktăl; leh anăn khua ngă yang srăng lŏ kơ̆ng pô mâo klei ruă ktăl êjai kjuh hruê.
Khua ngă yang srăng ksiêm klei ruă ktăl ti hruê tal kjuh; tơdah klei ktăl amâo jing lar hlăm klĭt ôh leh anăn amâo jing êlam hĭn kơ klĭt ôh, snăn khua ngă yang srăng hưn kơ ñu jing doh; ñu srăng boh čhiăm ao ñu leh anăn jing doh.
Ƀiădah tơdah klei ktăl jing lar hlăm klĭt leh klei bi doh ñu,
khua ngă yang srăng ksiêm dlăng ñu, leh anăn tơdah klei ktăl jing lar hlăm klĭt, amâo yuôm ôh khua ngă yang tui duah mlâo kñĭ; ñu jing čhŏ.
Ƀiădah tơdah ñu ƀuh klei ktăl kơ̆ng leh, leh anăn mâo mlâo jŭ čăt ti anôk anăn, klei ktăl anăn hlao leh, ñu jing doh; leh anăn khua ngă yang srăng hưn ñu jing doh.
Tơdah sa čô êkei amâodah sa čô mniê mâo lu anôk ƀlak hlăm klĭt asei mlei ñu, ƀlak kô̆,
khua ngă yang srăng ksiêm. Tơdah anôk ƀlak hlăm klĭt asei mlei jing uê, anăn jing lak bi mđuč hlăm klĭt; ñu jing doh.
Tơdah boh kŏ sa čô êkei luh ƀŭk, ñu jing kla, ƀiădah jing doh.
Tơdah boh kŏ sa čô êkei luh ƀŭk ti adhei leh anăn ti mhơ̆k, ñu jing kla ti adhei, ƀiădah jing doh.
Ƀiădah tơdah mâo ti kŏ kla amâodah ti adhei kla anôk ruă ƀlak hrah kô̆, anăn jing phŭng bi mđuč ti boh kŏ kla amâodah ti adhei kla ñu.
Khua ngă yang srăng ksiêm ñu. Tơdah anôk ruă bŏk jing hrah kô̆ ti boh kŏ kla amâodah ti adhei kla ñu, msĕ si phŭng hlăm klĭt asei mlei,
ñu jing sa čô djŏ phŭng, brei khua ngă yang hưn ñu jing čhŏ; klei ruă ñu ti boh kŏ.
Mnuih djŏ phŭng mâo klei ruă anăn srăng hơô čhiăm ao tĭ leh anăn amâo gĭ ƀŭk ôh, leh anăn ñu srăng guôm kƀuê ñu ti dlông leh anăn ur, ‘Čhŏ, čhŏ.’
Ñu srăng dôk jing čhŏ êjai ñu mâo klei ruă anăn; ñu jing čhŏ; brei ñu dôk hjăn hlăm sa bĭt anôk dôk ti êngao wăl.
Tơdah mâo klei ruă phŭng ti sa blah čhiăm, thâodah čhiăm mlâo biăp amâodah čhiăm kbuă,
ti mrai ênơ̆ng amâodah ti mrai hdră, kbuă amâodah mlâo biăp, amâodah hlăm sa pŏk klĭt amâodah mnơ̆ng ngă hŏng klĭt,
tơdah klei ruă bi êdah jing mtah amâodah hrah hlăm čhiăm, thâodah ti mrai ênơ̆ng amâodah mrai hdră, amâodah ti sa pŏk klĭt amâodah ti mnơ̆ng ngă hŏng klĭt, anăn jing klei ruă djŏ phŭng, leh anăn arăng srăng bi êdah kơ khua ngă yang.
Khua ngă yang srăng ksiêm klei ruă anăn leh anăn kơ̆ng dŏ anăn kjuh hruê.
Ñu srăng ksiêm klei ruă anăn ti hruê tal kjuh. Tơdah klei ruă jing lar hlăm čhiăm ti mrai ênơ̆ng amâodah ti mrai hdră, ti sa pŏk klĭt, thâodah ya arăng yua klĭt anăn, klei ruă anăn jing klei ruă djŏ phŭng kjham; dŏ anăn jing čhŏ.
Brei ñu čuh čhiăm anăn thâodah klei ruă dôk ti mrai ênơ̆ng amâodah mrai hdră, mlâo biăp amâodah kbuă, amâodah mnơ̆ng ngă hŏng klĭt, kyuadah anăn jing klei ruă djŏ phŭng kjham; brei arăng čuh mnơ̆ng anăn hlăm pui.
Tơdah khua ngă yang ksiêm leh, leh anăn klei ruă anăn amâo jing lar ôh ti čhiăm ti mrai ênơ̆ng amâodah mrai hdră amâodah ti mnơ̆ng ngă hŏng klĭt,
snăn khua ngă yang srăng mtă brei arăng rao boh mnơ̆ng djŏ leh klei ruă, leh anăn ñu srăng lŏ kơ̆ng dŏ anăn êjai kjuh hruê.
Khua ngă yang srăng ksiêm dŏ djŏ klei ruă anăn leh arăng boh rao gơ̆. Tơdah anôk ruă ƀlak amâo bi mlih êa ôh, wăt tơdah klei ruă amâo jing lar ôh, dŏ anăn jing čhŏ; brei ih čuh gơ̆ hlăm pui, thâodah anôk ƀlak phŭng ti rŏng amâodah ti anăp.
Ƀiădah tơdah khua ngă yang ksiêm leh, leh anăn klei ruă jing msĕ si êlâo leh arăng boh rao gơ̆, brei ñu hiêk anôk ƀlak mơ̆ng čhiăm, mơ̆ng klĭt, mơ̆ng mrai ênơ̆ng amâodah mơ̆ng mrai hdră.
Tơdah ñu lŏ bi êdah ti čhiăm, ti mrai ênơ̆ng amâodah ti mrai hdră, amâodah ti mnơ̆ng ngă hŏng klĭt, klei ruă anăn jing lar yơh; brei ih čuh hlăm pui dŏ djŏ klei ruă.
Ƀiădah čhiăm, mrai ênơ̆ng amâodah mrai hdră, amâodah mnơ̆ng ngă hŏng klĭt mơ̆ng dŏ anăn klei ruă kbiă đuĕ tơdah ih boh rao dŏ anăn leh, brei arăng lŏ boh rao tal dua leh anăn dŏ anăn srăng jing doh.”
Anăn jing klei bhiăn kơ klei ruă djŏ phŭng ti čhiăm mlâo biăp amâodah kbuă, thâodah ti mrai ênơ̆ng amâodah ti mrai hdră, amâodah mnơ̆ng ngă hŏng klĭt, čiăng ksiêm thâodah ñu jing doh amâodah čhŏ.
Yêhôwa lač kơ Y-Môis,
“Anei jing klei bhiăn kơ mnuih djŏ phŭng hlăm hruê klei bi doh ñu. Brei arăng atăt ñu kơ khua ngă yang.
Khua ngă yang srăng kbiă nao ti êngao wăl leh anăn srăng ksiêm. Tơdah klei ruă djŏ phŭng hlao leh hlăm pô djŏ phŭng,
khua ngă yang srăng mtă kơ diñu mă ba dua drei čĭm hdĭp doh, leh anăn kyâo sêdar, čhiăm hrah huč, leh anăn hla hisôp kyua pô čiăng mâo klei bi doh.
Khua ngă yang srăng mtă kơ diñu bi mdjiê sa hlăm dua drei čĭm anăn hlăm gŏ lăn ti dlông êa đoh.
Ñu srăng mă čĭm ăt dôk hdĭp mbĭt hŏng kyâo sêdar, čhiăm hrah huč, leh anăn hla hisôp, đrŭt digơ̆ wăt čĭm hdĭp hlăm êrah čĭm arăng bi mdjiê leh ti dlông êa đoh.
Khua ngă yang srăng hƀrah êrah kjuh bliư̆ ti dlông pô čiăng mâo klei bi doh mơ̆ng klei djŏ phŭng; leh anăn ñu srăng hưn kơ pô anăn jing doh, leh anăn srăng phưi čĭm adôk hdĭp đuĕ hlăm dliê.
Pô čiăng mâo klei bi doh srăng boh čhiăm ao ñu, leh anăn kuêh hĕ jih ƀŭk ñu, mnei hlăm êa, snăn ñu srăng jing doh. Leh klei anăn ñu dưi lŏ mŭt hlăm wăl, ƀiădah srăng dôk ti êngao sang čhiăm ñu êjai kjuh hruê.
Ti hruê tal kjuh ñu srăng kuêh jih ƀŭk ti boh kŏ ñu; ñu srăng kuêh jih mlâo kang leh anăn mlâo pŭk ală ñu, jih jang mlâo asei mlei ñu. Ñu srăng boh čhiăm ao ñu, leh anăn mnei hlăm êa, snăn ñu srăng jing doh.
Ti hruê tal sa păn ñu srăng mă dua drei êđai biăp knô amâo mâo anôk jhat ôh, leh anăn sa drei biăp ana mâo sa thŭn amâo mâo anôk jhat ôh, mnơ̆ng myơr kpŭng ƀhĭ tlâo kdrêč hlăm pluh êphah kpŭng ƀhĭ bi lŭk hŏng êa prăi, leh anăn sa hnơ̆ng êa boh ôliwơ.
Khua ngă yang pô bi doh ñu srăng atăt ba mnuih čiăng mâo klei bi doh leh anăn mnơ̆ng anei ti anăp Yêhôwa ti ƀăng bhă sang čhiăm klei bi kƀĭn.
Leh anăn khua ngă yang srăng mă sa drei hlăm dua drei êđai biăp knô leh anăn myơr gơ̆ jing mnơ̆ng myơr kyua klei gao klei bhiăn, mbĭt hŏng êphah êa boh ôliwơ anăn, leh anăn hdai digơ̆ jing mnơ̆ng myơr hdai ti anăp Yêhôwa.
Ñu srăng koh êđai biăp hlăm anôk arăng koh mnơ̆ng myơr kyua klei soh leh anăn mnơ̆ng myơr čuh, hlăm anôk doh jăk; kyuadah mnơ̆ng myơr kyua klei gao klei bhiăn msĕ si mnơ̆ng myơr kyua klei soh pioh kơ khua ngă yang; mnơ̆ng anăn jing doh jăk hĭn.
Khua ngă yang srăng mă đa đa êrah mnơ̆ng myơr kyua klei gao klei bhiăn, leh anăn khua ngă yang srăng dưm êrah anăn ti bao knga hnuă pô čiăng mâo klei bi doh, leh anăn ti kđiêng ana kngan hnuă ñu, leh anăn ti kđiêng ana jơ̆ng hnuă ñu.
Khua ngă yang srăng mă đa đa êphah êa boh ôliwơ leh anăn hlĭng hlăm plă kngan điâo ñu,
leh anăn đrŭt kđiêng kngan hnuă ñu hlăm êa boh ôliwơ dôk hlăm kngan điâo ñu, leh anăn hƀrah êa boh ôliwơ hŏng kđiêng ñu kjuh bliư̆ ti anăp Yêhôwa.
Khua ngă yang srăng dưm đa đa êa boh ôliwơ adôk hlăm kngan ñu ti bao knga hnuă pô čiăng mâo klei bi doh, ti kđiêng ana kngan hnuă ñu, leh anăn kđiêng ana jơ̆ng hnuă ñu ti dlông êrah mnơ̆ng myơr kyua klei gao klei bhiăn.
Khua ngă yang srăng dưm êa boh ôliwơ ăt dôk hlăm kngan ñu ti boh kŏ pô čiăng mâo klei bi doh. Leh anăn khua ngă yang srăng ngă klei bi doh klei soh ñu ti anăp Yêhôwa.
Khua ngă yang srăng myơr mnơ̆ng myơr kyua klei soh, čiăng ngă klei bi doh klei soh pô čiăng mâo klei bi doh mơ̆ng klei čhŏ ñu. Leh klei anăn ñu srăng koh mnơ̆ng myơr čuh.
Khua ngă yang srăng myơr ti dlông knưl mnơ̆ng myơr čuh leh anăn mnơ̆ng myơr kpŭng ƀhĭ. Snăn khua ngă yang srăng ngă klei bi doh klei soh pô anăn, leh anăn pô anăn srăng jing doh.
Ƀiădah tơdah ñu jing ƀun ƀin leh anăn amâo dưi mâo snăn ôh, brei ñu mă sa drei êđai biăp knô jing mnơ̆ng myơr kyua klei gao klei bhiăn pioh hdai, čiăng ngă klei bi doh klei soh ñu, leh anăn sa kdrêč hlăm pluh êphah kpŭng ƀhĭ bi lŭk leh hŏng êa boh ôliwơ jing mnơ̆ng myơr kpŭng ƀhĭ, leh anăn sa hnơ̆ng êa boh ôliwơ;
msĕ mơh dua drei mgăm amâodah dua drei êđai ktrâo, tui si ñu dưi mâo; sa drei pioh kơ mnơ̆ng myơr kyua klei soh, sa drei mkăn pioh kơ mnơ̆ng myơr čuh.
Ti hruê tal sa păn ñu srăng djă ba digơ̆ kơ khua ngă yang pioh kơ klei bi doh ñu ti ƀăng bhă sang čhiăm klei bi kƀĭn ti anăp Yêhôwa.
Khua ngă yang srăng mă êđai biăp mnơ̆ng myơr kyua klei gao klei bhiăn leh anăn êphah êa boh ôliwơ, leh anăn khua ngă yang srăng hdai digơ̆ jing mnơ̆ng myơr hdai ti anăp Yêhôwa.
Ñu srăng koh êđai biăp mnơ̆ng myơr kyua klei gao klei bhiăn; leh anăn khua ngă yang srăng mă đa đa êrah mnơ̆ng myơr kyua klei gao klei bhiăn, leh anăn dưm êrah ti bao knga hnuă pô čiăng mâo klei bi doh, ti kđiêng ana kngan hnuă gơ̆, leh anăn ti kđiêng ana jơ̆ng hnuă gơ̆.
Khua ngă yang srăng tuh đa đa êa boh ôliwơ hlăm plă kngan điâo ñu pô,
leh anăn srăng hƀrah hŏng kđiêng kngan hnuă ñu êa boh ôliwơ dôk hlăm kngan điâo ñu kjuh bliư̆ ti anăp Yêhôwa.
Khua ngă yang srăng dưm đa đa êa boh ôliwơ hlăm kngan ñu ti bao knga hnuă pô čiăng mâo klei bi doh, ti kđiêng ana kngan hnuă gơ̆, leh anăn ti kđiêng ana jơ̆ng hnuă gơ̆, ti anôk arăng dưm leh êrah mnơ̆ng myơr kyua klei gao klei bhiăn.
Khua ngă yang srăng dưm êa boh ôliwơ adôk hlăm kngan ñu ti boh kŏ pô čiăng mâo klei bi doh, čiăng ngă klei bi doh klei soh gơ̆ ti anăp Yêhôwa.
Leh anăn ñu srăng myơr mgăm amâodah êđai ktrâo tui si gơ̆ dưi mâo,
sa drei kơ mnơ̆ng myơr kyua klei soh leh anăn sa drei mkăn kơ mnơ̆ng myơr čuh, mbĭt hŏng mnơ̆ng myơr kpŭng ƀhĭ; leh anăn khua ngă yang srăng ngă klei bi doh klei soh ti anăp Yêhôwa kơ pô čiăng mâo klei bi doh.
Anăn jing klei bhiăn kơ pô mâo klei ruă djŏ phŭng, pô amâo dưi mâo mnơ̆ng myơr kơ klei bi doh ñu.”
Yêhôwa lač kơ Y-Môis leh anăn Y-Arôn,
“Tơdah diih mŭt hlăm čar Kanaan, čar kâo brei diih dưn, tơdah kâo dưm klei ruă djŏ phŭng hlăm sa boh sang ti čar diih dưn,
pô sang anăn srăng nao hưn kơ khua ngă yang, ‘Tui si kâo mĭn mâo sa mta klei ruă hlăm sang kâo.’
Khua ngă yang srăng mtă brei diñu pŭ ba ti tač jih mnơ̆ng hlăm sang êlâo kơ khua ngă yang nao ksiêm klei ruă anăn, huĭdah arăng hưn jih jang mnơ̆ng hlăm sang jing čhŏ. Leh klei anăn khua ngă yang srăng mŭt dlăng sang anăn.
Ñu srăng ksiêm klei ruă anăn; leh anăn tơdah klei ruă dôk hlăm mtih sang anăn mâo lu anôk ƀlak mtah amâodah hrah, leh anăn tơdah klei ruă anăn jing êlam hĭn kơ ƀô̆ mtih,
khua ngă yang srăng kbiă mơ̆ng sang truh ti ƀăng bhă sang leh anăn kđăl sang anăn êjai kjuh hruê.
Khua ngă yang srăng lŏ nao dlăng ti hruê tal kjuh. Tơdah klei ruă anăn jing lar hlăm mtih sang,
snăn khua ngă yang srăng mtă kơ arăng mă hĕ boh tâo djŏ klei ruă leh anăn hwiê hĕ boh tâo anăn hlăm anôk čhŏ ti êngao ƀuôn.
Ñu srăng brei arăng kuêh tar ƀar ti lam sang, leh anăn arăng srăng hwiê ti êngao ƀuôn hlăm anôk čhŏ djah arăng kuêh anăn.
Leh anăn arăng srăng mă boh tâo mkăn, dưm ti anôk boh tâo êlâo anăn, leh anăn srăng mă čŭr čuah mkăn lŏ klia sang anăn.
Tơdah klei ruă anăn lŏ čăt hlăm sang anăn leh arăng mă boh tâo, kuêh, leh anăn lŏ klia sang,
khua ngă yang srăng nao dlăng. Tơdah klei ruă jing lar hlăm sang anăn, anăn jing phŭng kjham hlăm sang; sang anăn jing čhŏ.
Brei arăng ruh hĕ sang anăn, boh tâo, kyâo, leh anăn jih čŭr čuah sang anăn, leh anăn srăng ba mnơ̆ng anăn kơ êngao ƀuôn ti anôk čhŏ.
Hlei pô mŭt hlăm sang anăn kđăl leh, pô anăn srăng jing čhŏ tơl tlam.
Hlei pô đih hlăm sang anăn srăng boh čhiăm ao ñu; leh anăn hlei pô huă ƀơ̆ng hlăm sang anăn srăng boh čhiăm ao ñu.
Ƀiădah tơdah khua ngă yang hriê ksiêm, leh anăn klei ruă amâo jing lar ôh hlăm sang leh arăng klia sang anăn hŏng čŭr čuah, khua ngă yang srăng hưn sang anăn jing doh, kyuadah klei ruă hlao leh.
Leh anăn kơ klei bi doh sang anăn, ñu srăng mă dua drei čĭm điêt, mbĭt hŏng kyâo sêdar, čhiăm hrah huč, leh anăn hla hisôp.
Ñu srăng bi mdjiê sa drei čĭm anăn hlăm gŏ lăn ti dlông êa đoh,
leh anăn srăng mă kyâo sêdar, hla hisôp, leh anăn čhiăm hrah huč, mbĭt hŏng čĭm hdĭp, đrŭt mnơ̆ng anăn hlăm êrah čĭm arăng bi mdjiê leh anăn hlăm êa đoh, leh anăn hƀrah kơ sang anăn kjuh bliư̆.
Snăn ñu srăng bi doh sang anăn hŏng êrah čĭm, hŏng êa đoh, hŏng čĭm hdĭp, hŏng kyâo sêdar, hla hisôp, leh anăn čhiăm hrah huč.
Leh anăn ñu srăng phưi čĭm hdĭp brei kbiă mơ̆ng ƀuôn nao kơ dliê. Snăn ñu srăng ngă klei bi doh kơ sang anăn, leh anăn gơ̆ srăng jing doh.”
Anăn jing klei bhiăn kơ jih klei ruă djŏ phŭng: kơ klei ktăl,
kơ klei ruă djŏ phŭng hlăm čhiăm amâodah hlăm sang,
kơ anôk bŏk amâodah anôk ƀlĕ, amâodah anôk ƀlak,
čiăng bi êdah tơdah gơ̆ jing čhŏ leh anăn tơdah gơ̆ jing doh. Anăn jing klei bhiăn kơ klei ruă djŏ phŭng.
Yêhôwa lač kơ Y-Môis leh anăn Y-Arôn,
“Lač bĕ kơ phung ƀuôn sang Israel, tơdah sa čô êkei mâo klei ƀlĕ mơ̆ng asei mlei, klei ƀlĕ anăn jing čhŏ.
Anei jing klei bhiăn kơ klei čhŏ ñu kyua klei ƀlĕ: thâodah asei mlei ƀlĕ nanao amâodah asei mlei ñu kơ̆ng klei ƀlĕ, klei anăn jing čhŏ kơ ñu.
Jih jang jhưng pĭt pô mâo klei bi ƀlĕ đih srăng jing čhŏ; leh anăn jih jang mnơ̆ng ñu sun dôk srăng jing čhŏ.
Hlei pô ruêh jhưng pĭt ñu srăng boh hĕ čhiăm ao, mnei hlăm êa, leh anăn jing čhŏ tơl tlam.
Hlei pô dôk gŭ ti mnơ̆ng pô mâo klei bi ƀlĕ sun dôk leh srăng boh čhiăm ao, mnei hlăm êa, leh anăn jing čhŏ tơl tlam.
Hlei pô ruêh asei mlei pô mâo klei bi ƀlĕ srăng boh hĕ čhiăm ao ñu, mnei hlăm êa, leh anăn jing čhŏ tơl tlam.
Tơdah pô mâo klei bi ƀlĕ kčuh êa bah ti sa čô doh, pô anăn srăng boh hĕ čhiăm ao ñu, mnei hlăm êa, leh anăn jing čhŏ tơl tlam.
Ưn pô mâo klei bi ƀlĕ đĭ sun dôk srăng jing čhŏ.
Hlei pô ruêh sa mnơ̆ng ti gŭ ñu, pô anăn srăng jing čhŏ tơl tlam; leh anăn hlei pô djă mnơ̆ng anăn srăng boh hĕ čhiăm ao gơ̆, mnei hlăm êa, leh anăn jing čhŏ tơl tlam.
Tơdah pô mâo klei bi ƀlĕ ruêh arăng ƀiădah ka rao ôh kngan hlăm êa, pô ñu ruêh anăn srăng boh čhiăm ao, mnei hlăm êa, leh anăn jing čhŏ tơl tlam.
Gŏ lăn pô mâo klei bi ƀlĕ ruêh, arăng srăng bi mčah hĕ; leh anăn grăp boh gŏ hŏng kyâo, arăng srăng rao hlăm êa.
Tơdah pô mâo klei bi ƀlĕ jing doh leh mơ̆ng klei bi ƀlĕ, ñu srăng yap kjuh hruê kơ klei bi doh ñu, boh čhiăm ao, mnei hlăm êa đoh, leh anăn srăng jing doh.
Ti hruê tal sa păn ñu srăng mă dua drei mgăm amâodah dua drei êđai ktrâo, leh anăn nao ti anăp Yêhôwa ti ƀăng bhă sang čhiăm klei bi kƀĭn, leh anăn brei digơ̆ kơ khua ngă yang.
Khua ngă yang srăng myơr digơ̆, sa drei jing mnơ̆ng myơr kyua klei soh, sa drei mkăn jing mnơ̆ng myơr čuh; leh anăn khua ngă yang srăng ngă klei bi doh klei soh pô anăn ti anăp Yêhôwa kyua klei bi ƀlĕ.
Tơdah sa čô êkei mâo klei ƀlĕ êa ktăk, brei ñu mnei jih asei mlei ñu hlăm êa, leh anăn jing čhŏ tơl tlam.
Jih jang čhiăm ao leh anăn jih jang klĭt djŏ êa ktăk arăng srăng boh rao hĕ hŏng êa, leh anăn jing čhŏ tơl tlam.
Tơdah sa čô êkei đih hŏng sa čô mniê leh anăn ƀlĕ êa ktăk, jih dua srăng mnei diñu pô hlăm êa, leh anăn jing čhŏ tơl tlam.
Tơdah sa čô mniê mâo klei ƀlĕ êrah jing klei khăng ƀlĕ mơ̆ng asei mlei ñu, ñu srăng dôk hlăm klei čhŏ ñu êjai kjuh hruê, leh anăn hlei pô ruêh ñu srăng jing čhŏ tơl tlam.
Jih jang mnơ̆ng ñu đih êjai ñu čhŏ srăng jing čhŏ; leh anăn jih jang mnơ̆ng ñu sun dôk srăng jing čhŏ.
Hlei pô ruêh jhưng pĭt ñu srăng boh hĕ čhiăm ao leh anăn mnei hlăm êa, leh anăn jing čhŏ tơl tlam.
Hlei pô ruêh sa mnơ̆ng ñu sun dôk srăng boh hĕ čhiăm ao, mnei hlăm êa, leh anăn jing čhŏ tơl tlam,
thâodah jing jhưng pĭt amâodah sa mnơ̆ng ñu sun dôk, pô ruêh dŏ anăn srăng jing čhŏ tơl tlam.
Tơdah sa čô êkei đih hŏng ñu, klei ñu jing čhŏ djŏ kơ gơ̆, gơ̆ srăng jing čhŏ êjai kjuh hruê; leh anăn jih jang jhưng pĭt gơ̆ đih srăng jing čhŏ.
Tơdah sa čô mniê mâo klei ƀlĕ êrah êjai lu hruê, amâo djŏ yan ñu khăng mâo, amâodah ñu mâo klei ƀlĕ êgao yan ñu jing čhŏ, ñu srăng jing čhŏ jih hruê ñu mâo klei ƀlĕ anăn; msĕ si hlăm hruê êjai ñu khăng jing čhŏ, ñu srăng jing čhŏ.
Jih jang jhưng pĭt ñu đih êjai jih hruê klei ƀlĕ anăn srăng jing kơ ñu msĕ si jhưng pĭt kơ klei ñu khăng jing čhŏ; leh anăn jih jang mnơ̆ng ñu sun dôk srăng jing čhŏ, msĕ si êjai ñu khăng jing čhŏ.
Hlei pô ruêh mnơ̆ng anăn srăng jing čhŏ, srăng boh čhiăm ao, mnei hlăm êa, leh anăn jing čhŏ tơl tlam.
Ƀiădah tơdah ñu doh leh kơ klei ƀlĕ anăn, ñu srăng yap kjuh hruê, leh klei anăn ñu srăng jing doh.
Ti hruê tal sa păn ñu srăng mă dua drei mgăm amâodah dua drei êđai ktrâo, leh anăn djă ba digơ̆ kơ khua ngă yang ti ƀăng bhă sang čhiăm klei bi kƀĭn.
Khua ngă yang srăng myơr sa drei jing mnơ̆ng myơr kyua klei soh leh anăn sa drei mkăn jing mnơ̆ng myơr čuh; leh anăn khua ngă yang srăng ngă klei bi doh klei soh kơ mniê anăn ti anăp Yêhôwa kyua klei ƀlĕ čhŏ anăn.
Snăn brei diih bi ktlah phung ƀuôn sang Israel mơ̆ng klei bi čhŏ diñu, huĭdah diñu djiê hlăm klei čhŏ anăn hŏng klei bi čhŏ sang čhiăm kâo dôk ti krah diñu.”
Anăn jing klei bhiăn kơ êkei mâo klei ƀlĕ leh anăn kơ pô mâo klei ƀlĕ êa ktăk, jing čhŏ hŏng klei ƀlĕ anăn;
msĕ mơh mniê mâo klei ruă hŏng klei ñu khăng jing čhŏ; si tô hmô, kơ grăp êkei amâodah mniê mâo klei ƀlĕ, leh anăn kơ êkei đih hŏng mniê čhŏ.
Yêhôwa blŭ kơ Y-Môis leh djiê dua čô anak êkei Y-Arôn, tơdah digơ̆ nao giăm ti anăp Yêhôwa leh anăn djiê.
Yêhôwa lač kơ Y-Môis, “Lač bĕ kơ Y-Arôn ayŏng ih, đăm brei ñu mŭt tui si ñu čiăng ôh hlăm anôk doh jăk hĭn tĭng lam čhiăm păng ti anăp kđhăp klei pap brei ti dlông hip klei bi mguôp, huĭdah ñu djiê; kyuadah kâo srăng bi êdah hlăm knam ti kđhăp klei pap brei.
Ƀiădah snei Y-Arôn srăng mŭt hlăm anôk doh jăk: đoh ba sa drei êđai êmô knô jing mnơ̆ng myơr kyua klei soh leh anăn sa drei biăp knô jing mnơ̆ng myơr čuh.
Brei ñu hơô ao kbuă doh jăk leh anăn čŭt čhum kbuă, hyuă hdrăng kơiêng kbuă, leh anăn đua kưn kbuă; anăn jing čhiăm ao doh jăk. Brei ñu mnei leh anăn čŭt hơô dŏ anăn.
Brei ñu mă dua drei bê knô jing mnơ̆ng myơr kyua klei soh, leh anăn sa drei biăp knô jing mnơ̆ng myơr čuh mơ̆ng phung ƀuôn sang Israel bi kƀĭn.
Y-Arôn srăng myơr êmô knô jing mnơ̆ng myơr kyua klei soh ñu pô, leh anăn srăng ngă klei bi doh klei soh kơ ñu pô, leh anăn kơ sang ñu.
Leh anăn ñu srăng mă dua drei bê knô, leh anăn dưm digơ̆ ti anăp Yêhôwa ti ƀăng bhă sang čhiăm klei bi kƀĭn.
Y-Arôn srăng bi mđăo kơ dua drei bê knô, sa pioh kơ Yêhôwa, leh anăn sa mkăn pioh kơ bruă mă mđuĕ bi kbưi.
Y-Arôn srăng myơr bê knô djŏ kơ Yêhôwa, leh anăn myơr gơ̆ jing mnơ̆ng myơr kyua klei soh.
Ƀiădah bê knô djŏ kơ bruă mă mđuĕ bi kbưi,+ ñu srăng myơr hdĭp ti anăp Yêhôwa čiăng ngă klei bi doh klei soh, čiăng kơ arăng dưi mơĭt gơ̆ đuĕ nao kơ kdrăn tač kơ bruă mă mđuĕ bi kbưi.+
Y-Arôn srăng myơr êmô knô jing mnơ̆ng myơr kyua klei soh ñu pô, leh anăn ñu srăng ngă klei bi doh klei soh kơ ñu pô leh anăn kơ sang ñu. Ñu srăng koh êmô knô jing mnơ̆ng myơr kyua klei soh ñu pô.
Ñu srăng mă sa boh kpur pui bŏ hŏng hdăng ngur mă mơ̆ng knưl ti anăp Yêhôwa, leh anăn dua kpăt mnơ̆ng ƀâo mngưi ƀhĭ leh; ñu srăng djă ba mnơ̆ng anăn kơ lam čhiăm păng
leh anăn dưm mnơ̆ng ƀâo mngưi ti dlông pui ti anăp Yêhôwa, čiăng kơ săp mnơ̆ng ƀâo mngưi dưi guôm kđhăp klei pap brei ti dlông mdhă klei hưn, huĭdah ñu djiê.
Ñu srăng mă đa đa êrah êmô knô, leh anăn hƀrah gơ̆ hŏng kđiêng ñu ti dlông kđhăp klei pap brei phă anăp, leh anăn ti anăp kđhăp klei pap brei+ ñu srăng hƀrah êrah anăn hŏng kđiêng ñu kjuh bliư̆.
Leh anăn ñu srăng koh bê knô jing mnơ̆ng myơr kyua klei soh kyua phung ƀuôn sang, leh anăn ba êrah gơ̆ kơ lam čhiăm păng, ngă hŏng êrah anăn msĕ si ñu ngă leh hŏng êrah êmô knô, hƀrah gơ̆ ti dlông kđhăp klei pap brei leh anăn ti anăp kđhăp klei pap brei.+
Snăn ñu srăng ngă klei bi doh klei soh kơ adŭ doh jăk hĭn, kyuadah klei čhŏ phung ƀuôn sang Israel, leh anăn kyua klei diñu gao klei bhiăn, jih jang klei soh diñu; leh anăn ñu srăng ngă snăn mơh kơ sang čhiăm klei bi kƀĭn dôk mbĭt hŏng diñu ti krah klei čhŏ diñu.
Đăm brei mâo sa čô ôh hlăm sang čhiăm klei bi kƀĭn tơdah ñu mŭt čiăng ngă klei bi doh klei soh hlăm adŭ doh jăk hĭn, tơl ñu kbiă leh ñu ngă klei bi doh klei soh kơ ñu pô leh anăn kơ sang ñu, leh anăn kơ jih jang phung Israel bi kƀĭn.
Leh anăn ñu srăng nao kơ knưl ti anăp Yêhôwa leh anăn ngă klei bi doh klei soh kơ knưl, leh anăn ñu srăng mă đa đa êrah êmô knô leh anăn êrah bê knô, leh anăn dưm êrah anăn ti ki knưl jŭm dar.
Ñu srăng hƀrah đa đa êrah ti dlông knưl hŏng kđiêng ñu kjuh bliư̆, bi doh leh anăn pioh brei gơ̆ mơ̆ng klei čhŏ phung ƀuôn sang Israel.
Tơdah ñu bi ruê̆ leh ngă klei bi doh klei soh kơ adŭ doh jăk hĭn, kơ sang čhiăm klei bi kƀĭn, leh anăn kơ knưl, ñu srăng myơr bê knô hdĭp.
Y-Arôn srăng bă jih dua ƀĕ kngan ñu ti dlông boh kŏ bê knô hdĭp, leh anăn hưn ti dlông gơ̆ jih jang klei wê phung ƀuôn sang Israel, leh anăn jih jang klei diñu gao klei bhiăn, jih jang klei soh diñu; snăn ñu srăng dưm jih jang klei soh anăn ti boh kŏ bê knô, leh anăn yua sa čô mnuih jao leh kơ bruă anăn suôt bê knô kơ kdrăn tač.
Bê knô anăn srăng klam ba jih jang klei wê diñu ti anôk amâo mâo mnuih dôk ôh, leh anăn ñu srăng phưi gơ̆ hlăm kdrăn tač.
Leh anăn Y-Arôn srăng mŭt hlăm sang čhiăm klei bi kƀĭn leh anăn toh hĕ čhiăm ao kbuă ñu hơô leh êjai mŭt hlăm adŭ doh jăk hĭn, leh anăn ñu srăng lui čhiăm ao tinăn.
Ñu srăng mnei hlăm sa bĭt anôk doh jăk, leh anăn čŭt hơô čhiăm ao ñu pô, kbiă, leh anăn myơr mnơ̆ng myơr čuh leh anăn mnơ̆ng myơr čuh kyua phung ƀuôn sang, leh anăn ngă klei bi doh klei soh kơ ñu pô leh anăn kơ phung ƀuôn sang.
Ñu srăng čuh ti dlông knưl prăi mnơ̆ng myơr kyua klei soh.
Pô phưi bê knô kơ bruă mă mđuĕ bi kbưi srăng boh hĕ čhiăm ao ñu leh anăn mnei; leh klei anăn ñu dưi wĭt kơ wăl.
Arăng srăng djă ba ti êngao wăl êmô knô mnơ̆ng myơr kyua klei soh leh anăn bê knô mnơ̆ng myơr kyua klei soh, kyua êrah digơ̆ arăng ba leh hlăm adŭ doh jăk hĭn, čiăng ngă klei bi doh klei soh; leh anăn arăng srăng čuh ti pui klĭt, kđeh, leh anăn eh digơ̆.
Pô čuh digơ̆ srăng boh hĕ čhiăm ao ñu leh anăn mnei; leh klei anăn ñu dưi wĭt kơ wăl.
Anăn srăng jing sa klei bhiăn kơ diih nanao hlŏng lar: ti mlan tal kjuh, hruê tal pluh hlăm mlan, brei diih bi knap diih pô, amâo ngă sa mta bruă ôh, thâodah mnuih ƀuôn sang pô amâodah tue dôk jưh ti krah diih.
Kyuadah ti hruê anăn arăng srăng ngă klei bi doh klei soh kơ diih, čiăng bi doh diih; ti anăp Yêhôwa diih srăng jing doh mơ̆ng jih jang klei soh diih.
Hruê anăn jing kơ diih hruê sabat, hruê mdei mâo klei mpŭ, leh anăn diih srăng bi knap diih pô. Anăn jing klei bhiăn hlŏng lar.
Khua ngă yang arăng trôč leh êa ƀâo mngưi, arăng pioh brei leh jing khua ngă yang čuê ama ñu, srăng ngă klei bi doh klei soh, hơô čhiăm ao kbuă doh jăk.
Ñu srăng ngă klei bi doh klei soh kơ adŭ doh jăk hĭn, leh anăn ñu srăng ngă klei bi doh klei soh kơ sang čhiăm klei bi kƀĭn leh anăn kơ knưl, leh anăn ñu srăng ngă klei bi doh klei soh kơ phung khua ngă yang leh anăn kơ jih jang phung ƀuôn sang bi kƀĭn.
Anăn srăng jing sa klei bhiăn hlŏng lar kơ diih, čiăng kơ arăng dưi ngă klei bi doh klei soh kơ phung ƀuôn sang Israel sa bliư̆ grăp thŭn kyua jih jang klei soh diñu.” Y-Môis ngă tui si Yêhôwa mtă leh kơ ñu.
Yêhôwa lač kơ Y-Môis,
“Lač bĕ kơ Y-Arôn leh anăn kơ phung anak êkei ñu leh anăn kơ jih jang phung ƀuôn sang Israel, Anei jing klei Yêhôwa mtă leh:
‘Tơdah sa čô êkei mơ̆ng sang Israel koh sa drei êmô, sa drei êđai biăp, amâodah sa drei bê hlăm wăl amâodah ti êngao wăl,
leh anăn amâo djă ba ôh gơ̆ ti ƀăng bhă sang čhiăm klei bi kƀĭn, čiăng myơr gơ̆ jing mnơ̆ng myơr kơ Yêhôwa ti anăp sang čhiăm Yêhôwa, arăng srăng yap klei soh tuh êrah ti êkei anăn; ñu tuh êrah leh; brei arăng khăt hĕ ñu mơ̆ng phung ƀuôn sang ñu.
Klei anăn čiăng kơ phung ƀuôn sang Israel srăng djă ba mnơ̆ng diñu khăng ngă yang leh hlăm hma, brei diñu djă ba digơ̆ kơ Yêhôwa, kơ khua ngă yang ti ƀăng bhă sang čhiăm klei bi kƀĭn, leh anăn koh digơ̆ jing mnơ̆ng ngă yang myơr kơ klei êđăp ênang kơ Yêhôwa.
Khua ngă yang srăng hƀrah êrah ti dlông knưl Yêhôwa ti ƀăng bhă sang čhiăm klei bi kƀĭn, leh anăn čuh prăi jing mnâo ƀâo mngưi kơ Yêhôwa.
Snăn diñu amâo srăng lŏ koh ôh mnơ̆ng diñu ngă yang kơ phung yang bê, phung anăn diñu tui tiŏ ngă klei knhông. Anăn srăng jing klei bhiăn hlŏng lar kơ diñu hlăm jih jang ênuk.’
Leh anăn brei ih lač kơ diñu, ‘Tơdah sa čô êkei mơ̆ng sang Israel amâodah mơ̆ng phung tue dôk jưh bhiâo ti krah diñu, pô myơr mnơ̆ng myơr čuh amâodah mnơ̆ng ngă yang,
leh anăn amâo djă ba gơ̆ ôh ti ƀăng bhă sang čhiăm klei bi kƀĭn čiăng ngă yang kơ Yêhôwa, êkei anăn brei arăng khăt hĕ mơ̆ng ƀuôn sang ñu.’
‘Tơdah sa čô êkei mơ̆ng sang Israel amâodah mơ̆ng phung tue dôk jưh bhiâo ti krah diñu ƀơ̆ng êrah, kâo pô yơh srăng bi kdơ̆ng hŏng pô ƀơ̆ng êrah anăn, leh anăn kâo srăng khăt hĕ ñu mơ̆ng krah phung ƀuôn sang ñu.
Kyuadah klei hdĭp kđeh dôk hlăm êrah; leh anăn kâo brei leh dŏ anăn kơ diih ti dlông knưl čiăng ngă klei bi doh klei soh kơ mngăt diih; kyuadah êrah jing mnơ̆ng bi doh klei soh, kyua êrah jing klei hdĭp.
Kyua anăn kâo lač leh kơ phung ƀuôn sang Israel, amâo mâo sa čô hlăm phung diih dưi ƀơ̆ng êrah ôh, kăn rei sa čô tue dôk jưh bhiâo ti krah diih dưi ƀơ̆ng êrah.
Msĕ mơh tơdah sa čô hlăm phung ƀuôn sang Israel amâodah sa čô tue dôk jưh bhiâo ti krah diñu mă hŏng klei hiu mnah sa drei hlô amâodah sa drei čĭm arăng dưi ƀơ̆ng, brei ñu tuh hĕ êrah gơ̆ leh anăn guôm hĕ êrah anăn hŏng ƀruih lăn.
Kyuadah klei hdĭp jih jang mnơ̆ng jing êrah gơ̆ pô; kyuanăn kâo lač leh kơ phung ƀuôn sang Iasrael, Đăm diih ƀơ̆ng êrah sa mta mnơ̆ng ôh, kyuadah klei hdĭp jih jang mnơ̆ng jing êrah gơ̆ pô. Hlei pô ƀơ̆ng êrah anăn brei arăng khăt hĕ ñu.
Grăp čô hlei pô ƀơ̆ng mnơ̆ng djiê kmăp amâodah hlô mnơ̆ng hiêk, thâodah jing sa čô ƀuôn sang pô amâodah sa čô tue dôk jưh bhiâo, srăng boh hĕ čhiăm ao ñu, mnei hlăm êa, leh anăn jing čhŏ tơl tlam; leh anăn ñu srăng jing doh.
Ƀiădah tơdah ñu amâo boh ôh čhiăm ao ñu amâodah amâo mnei ôh, ñu srăng klam klei wê ñu.’ ”
Yêhôwa lač kơ Y-Môis,
“Lač bĕ kơ phung ƀuôn sang Israel, Kâo jing Yêhôwa Aê Diê diih.
Đăm diih ngă ôh msĕ si diñu ngă hlăm čar Êjip, čar diih dôk leh, leh anăn đăm diih ngă msĕ si diñu ngă hlăm čar Kanaan, kơ čar anăn kâo atăt diih. Đăm diih êbat tui hlue klei bhiăn diñu ôh.
Brei diih ngă tui hlue klei kâo mtă leh anăn djă pioh klei bhiăn kâo leh anăn êbat tui hlue klei anăn. Kâo jing Yêhôwa Aê Diê diih.
Kyuanăn brei diih djă pioh klei bhiăn kâo leh anăn klei kâo mtă; êjai ngă snăn mnuih srăng dôk hdĭp. Kâo gơ̆ Yêhôwa.
Đăm brei sa čô hlăm phung diih nao giăm ôh kơ sa čô jing găp djuê ñu pô čiăng lưk dlăng klei lưng mlŭn gơ̆. Kâo jing Yêhôwa.
Đăm lưk dlăng klei lưng mlŭn ama ih ôh, kăn klei lưng mlŭn amĭ ih. Gơ̆ jing amĭ ih. Đăm lưk dlăng klei lưng mlŭn gơ̆ ôh.
Đăm lưk dlăng klei lưng mlŭn mô̆ ama ih ôh; klei anăn jing klei lưng mlŭn ama ih.
Đăm lưk dlăng klei lưng mlŭn amai adei ih ôh, anak mniê ama ih, amâodah anak mniê amĭ ih, thâodah arăng kkiêng leh hlăm sang amâodah ti anôk mkăn.
Đăm lưk dlăng klei lưng mlŭn anak mniê kơ anak êkei ih amâodah anak mniê kơ anak mniê ih, kyuadah klei lưng mlŭn digơ̆ jing klei lưng mlŭn ih pô.
Đăm lưk dlăng klei lưng mlŭn anak mniê kơ mô̆ ama ih, kkiêng mơ̆ng ama ih, kyuadah gơ̆ jing amai adei ih.
Đăm lưk dlăng klei lưng mlŭn amai adei ih ôh; gơ̆ jing găp djuê giăm kơ ama ih.
Đăm lưk dlăng klei lưng mlŭn amai adei amĭ ih ôh, kyuadah gơ̆ jing găp djuê giăm kơ amĭ ih.
Đăm lưk dlăng klei lưng mlŭn ayŏng adei ama ih ôh, si tô hmô đăm nao kơ mô̆ ñu ôh; gơ̆ jing amĭ aneh ih.
Đăm lưk dlăng klei lưng mlŭn mtâo mniê ih ôh; gơ̆ jing mô̆ kơ anak êkei ih. Đăm lưk dlăng klei lưng mlŭn gơ̆ ôh.
Đăm lưk dlăng klei lưng mlŭn mô̆ ayŏng adei ih ôh; gơ̆ jing klei lưng mlŭn ayŏng adei ih.
Đăm lưk dlăng klei lưng mlŭn sa čô mniê wăt anak mniê gơ̆ ôh. Đăm mă ôh anak mniê kơ anak êkei gơ̆ amâodah anak mniê kơ anak mniê gơ̆ čiăng lưk dlăng klei lưng mlŭn digơ̆. Digơ̆ jing găp djuê ih giăm; klei anăn jing ƀai.
Đăm mă amai adei mô̆ ih čiăng mčhur klei mmiă, lưk dlăng klei lưng mlŭn gơ̆ êjai mô̆ ih dôk hdĭp.
Đăm nao giăm sa čô mniê čiăng lưk dlăng klei lưng mlŭn gơ̆ êjai gơ̆ jing čhŏ jhat mơiêng.
Đăm đih hŏng mô̆ riêng gah ih ôh, leh anăn bi čhŏ ih pô hŏng gơ̆.
Đăm brei ôh sa čô hlăm phung anak ih čiăng jao gơ̆ brei pui ƀơ̆ng kơ yang Môlok, kyuanăn ih bi čhŏ anăn Aê Diê ih. Kâo jing Yêhôwa.
Đăm đih ôh hŏng sa čô êkei msĕ si hŏng sa čô mniê; klei anăn jing klei Yêhôwa bi êmut kheh.
Đăm bi dôk ôh hŏng sa drei hlô čiăng bi čhŏ ih pô hŏng gơ̆, kăn brei sa čô mniê jao ñu pô kơ sa drei hlô čiăng bi dôk hŏng gơ̆ rei; klei anăn jing klei gao klei bhiăn.
Đăm bi čhŏ diih pô hŏng sa klei anăn ôh, kyuadah hŏng jih jang klei anăn phung găp djuê kâo suôt ti anăp diih bi čhŏ leh diñu pô;
leh anăn čar jing čhŏ leh, kyua anăn kâo bi kmhal leh klei wê diñu, leh anăn čar ô̆ leh phung ƀuôn sang ñu.
Ƀiădah brei diih djă pioh klei bhiăn kâo leh anăn klei kâo mtă leh anăn amâo ngă ôh sa mta klei kâo bi êmut kheh anăn, thâodah mnuih ƀuôn sang amâodah tue dôk jưh bhiâo ti krah diih
(kyuadah jih jang klei kâo bi êmut kheh anăn phung mnuih čar anăn ngă leh, phung dôk êlâo kơ diih, kyuanăn čar anăn jing čhŏ leh);
huĭdah čar srăng ô̆ diih tơdah diih bi čhŏ ñu, msĕ si ñu ô̆ leh găp djuê dôk leh êlâo kơ diih.
Kyuadah hlei phung srăng ngă sa mta hlăm klei kâo bi êmut kheh anăn, arăng srăng khăt hĕ diñu mơ̆ng phung ƀuôn sang diñu.
Snăn djă pioh bĕ klei kâo mtă amâo ngă ôh sa hlăm klei bhiăn kâo bi êmut kheh anăn arăng ngă leh êlâo kơ diih, leh anăn amâo bi čhŏ diih pô hŏng klei anăn ôh. Kâo jing Yêhôwa Aê Diê diih.”
Yêhôwa lač kơ Y-Môis,
“Lač bĕ kơ jih phung ƀuôn sang Israel bi kƀĭn, ‘Brei diih jing doh jăk, kyuadah kâo, Yêhôwa Aê Diê diih jing doh jăk.
Brei grăp čô diih mpŭ kơ amĭ ama pô, leh anăn brei diih hdơr pioh hruê sabat kâo. Kâo jing Yêhôwa Aê Diê diih.
Đăm wir phă rup yang amâodah tuh tia kơ diih pô rup yang ôh. Kâo jing Yêhôwa Aê Diê diih.
Tơdah diih ngă yang myơr mnơ̆ng kơ klei êđăp ênang kơ Yêhôwa, brei diih myơr gơ̆ bi djŏ čiăng kơ kâo dưi tŭ.
Brei diih ƀơ̆ng gơ̆ hruê diih myơr gơ̆, amâodah ti hruê mgi; leh anăn ya mnơ̆ng adôk tơl hruê tal tlâo, brei arăng čuh hlăm pui.
Tơdah arăng ƀơ̆ng gơ̆ ti hruê tal tlâo, gơ̆ jing mnơ̆ng kâo bi êmut kheh; kâo amâo srăng tŭ gơ̆ ôh.
Hlei čô ƀơ̆ng gơ̆ srăng klam klei wê ñu pô, kyuadah ñu bi čhŏ sa mnơ̆ng doh jăk Yêhôwa. Mnuih anăn arăng srăng khăt hĕ mơ̆ng phung ƀuôn sang ñu.
Tơdah diih puôt wiă mnơ̆ng hlăm hma diih, đăm puôt wiă tơl truh ti roh ôh, kăn duñ rei mnơ̆ng adôk leh puôt wiă.
Leh anăn đăm lŏ pĕ ôh boh kriăk ƀâo tal dua, kăn duñ rei boh kriăk ƀâo luh leh. Brei diih lui dŏ anăn kơ phung ƀun ƀin leh anăn kơ phung dôk jưh bhiâo. Kâo jing Yêhôwa Aê Diê diih.
Đăm tlĕ, đăm mplư, kăn luar pô mkăn rei.
Leh anăn đăm kat asei luar hŏng anăn kâo ôh, klei anăn bi čhŏ anăn Aê Diê ih. Kâo jing Yêhôwa.
Đăm ktư̆ juă pô riêng gah ih amâodah tlĕ dŏ ñu ôh. Đăm djă pioh ênoh mưn kơ dĭng buăl mă bruă kơ ih tơl aguah ôh.
Đăm tăm pah ôh kơ sa čô kngăl amâodah dưm mnơ̆ng bi têč hnêč ti anăp mnuih bum ală, ƀiădah brei ih huĭ mpŭ kơ Aê Diê ih. Kâo jing Yêhôwa.
Đăm ngă sa mta klei amâo kpă ôh êjai klei diih phat kđi. Đăm dôk tĭng kơ pô ƀun amâodah kơ pô prŏng ôh, ƀiădah brei ih phat kđi pô riêng gah ih hŏng klei kpă.
Đăm hiu blŭ klei mčeh ti krah phung ƀuôn sang ih ôh, leh anăn đăm ngă mnêč čiăng bi luč klei hdĭp pô riêng gah ih ôh. Kâo jing Yêhôwa.
Đăm bi êmut kơ ayŏng adei ih hlăm ai tiê ih ôh, ƀiădah brei ih ƀuah pô riêng gah ih, huĭdah ih klam klei soh kyua ñu.
Đăm rŭ ênua amâodah đuôm ai ăl hŏng phung ƀuôn sang ih ôh, ƀiădah brei ih khăp kơ pô riêng gah ih msĕ si kơ ih pô. Kâo jing Yêhôwa.
Brei diih djă pioh klei bhiăn kâo. Đăm brei hlô mnơ̆ng ih bi drue hŏng hlô mnơ̆ng djuê mdê mdê ôh. Đăm rah hlăm hma ih dua mta mjeh ôh; leh anăn kăn hơô rei sa blah čhiăm ao arăng mñam hŏng dua mta mrai.
Tơdah sa čô êkei đih hŏng sa čô mniê hlŭn bi čuôp leh hŏng sa čô êkei mkăn, leh anăn ka arăng bi tui amâodah bi êngiê mniê anăn ôh, brei arăng phat kđi klei anăn. Arăng amâo srăng bi mdjiê digơ̆ ôh, kyuadah mniê anăn ka jing êngiê.
Ƀiădah êkei anăn srăng ba mnơ̆ng myơr kơ Yêhôwa sa drei biăp knô, ti ƀăng bhă sang čhiăm klei bi kƀĭn, jing mnơ̆ng myơr kyua klei gao klei bhiăn.
Khua ngă yang srăng ngă klei bi doh klei soh ñu hŏng biăp knô mnơ̆ng myơr kyua klei gao klei bhiăn ti anăp Yêhôwa kyua klei soh ñu ngă leh; leh anăn klei soh ñu ngă leh srăng mâo klei pap brei.
Tơdah diih mŭt hlăm čar leh anăn pla djăp mta ana boh dưi ƀơ̆ng, brei diih yap boh digơ̆ msĕ si dŏ arăng ghă leh; tlâo thŭn arăng ghă boh anăn kơ diih, đăm ƀơ̆ng gơ̆ ôh.
Ti thŭn tal pă jih jang boh ana anăn srăng jing doh jăk, jing mnơ̆ng myơr bi mni kơ Yêhôwa.
Ƀiădah ti thŭn tal êma diih dưi ƀơ̆ng boh ana anăn, čiăng kơ digơ̆ mboh lu hĭn kơ diih. Kâo jing Yêhôwa Aê Diê diih.
Đăm ƀơ̆ng kđeh mbĭt hŏng êrah ôh. Đăm ksiêm mnơ̆ng čiăng hưn êlâo amâodah ngă klei mdian ôh.
Đăm kuêh ƀŭk ti mhơ̆k diih amâodah kăp êdŭk mlâo kang ôh.
Đăm ktur kđeh diih ôh kyua klei mnuih djiê amâodah kđăm rup ti asei mlei diih ôh. Kâo jing Yêhôwa.
Đăm bi čhŏ anak mniê ih êjai brei gơ̆ jing sa čô mniê knhông, huĭdah čar lĕ hlăm klei jing knhông leh anăn bŏ hŏng klei ƀai.
Brei diih djă pioh hruê sabat kâo leh anăn mpŭ kơ adŭ doh jăk kâo. Kâo jing Yêhôwa.
Đăm nao kơ phung blŭ hrăm hŏng yang jhat amâodah kơ phung mjâo; đăm tui duah diñu ôh, bi čhŏ diih pô kyua diñu. Kâo jing Yêhôwa Aê Diê diih.
Brei ih kgŭ ti anăp phung čăt ƀŭk kô̆, leh anăn mpŭ kơ phung mduôn, leh anăn brei ih huĭ mpŭ kơ Aê Diê ih. Kâo jing Yêhôwa.
Tơdah sa čô tue dôk jưh bhiâo mbĭt hŏng ih hlăm čar diih, đăm ngă jhat kơ gơ̆ ôh.
Tue dôk jưh bhiâo mbĭt hŏng diih srăng jing kơ diih msĕ si sa čô mnuih ƀuôn sang pô ti krah diih, leh anăn brei ih khăp kơ gơ̆ msĕ si kơ ih pô; kyuadah diih jing leh tue hlăm čar Êjip. Kâo jing Yêhôwa Aê Diê diih.
Đăm ngă klei soh ôh hlăm klei diih phat kđi, hlăm klei diih mkă boh dlông, boh ktrŏ, amâodah boh ênŭm.
Brei diih mâo knăng djŏ, boh ktrŏ djŏ, êphah djŏ, leh anăn hin djŏ. Kâo jing Yêhôwa Aê Diê diih, pô atăt diih kbiă leh mơ̆ng čar Êjip.
Leh anăn brei diih mpŭ kơ jih jang klei bhiăn kâo leh anăn jih jang klei kâo mtă, leh anăn ngă tui hlue klei anăn. Kâo jing Yêhôwa.’ ”
“Tơdah sa čô ba mdiê kuê jing mnơ̆ng myơr kơ Yêhôwa, mnơ̆ng ñu myơr srăng jing kpŭng ƀhĭ; ñu srăng hlĭng êa boh ôliwơ ti dlông gơ̆, leh anăn dưm mnơ̆ng ƀâo mngưi ti dlông gơ̆.
Ñu srăng ba gơ̆ kơ phung anak êkei Y-Arôn phung khua ngă yang. Khua ngă yang srăng mă mơ̆ng gơ̆ sa kpăt kpŭng ƀhĭ leh anăn êa boh ôliwơ, mbĭt hŏng jih mnơ̆ng ƀâo mngưi gơ̆; leh anăn khua ngă yang srăng čuh dŏ anăn ti dlông knưl jing kdrêč bi hdơr, sa mnơ̆ng myơr brei pui ƀơ̆ng, mnâo ƀâo mngưi kơ Yêhôwa.
Ya mnơ̆ng adôk mơ̆ng mnơ̆ng myơr kpŭng ƀhĭ srăng pioh kơ Y-Arôn leh anăn phung anak êkei ñu; gơ̆ jing kdrêč doh jăk snăk mơ̆ng mnơ̆ng myơr brei pui ƀơ̆ng kơ Yêhôwa.
Tơdah ih ba mnơ̆ng myơr kpŭng ăm leh hlăm kpur jing mnơ̆ng myơr, gơ̆ srăng jing ƀêñ amâo mâo kpei ôh hŏng kpŭng ƀhĭ bi lŭk leh hŏng êa boh ôliwơ, amâodah jing ƀêñ êpih mia leh êa boh ôliwơ.
Tơdah mnơ̆ng ih myơr jing mnơ̆ng myơr kpŭng ƀhĭ đeh hŏng gŏ čao, gơ̆ srăng jing kpŭng ƀhĭ amâo mâo kpei ôh bi lŭk leh hŏng êa boh ôliwơ.
Brei ih pĕ gơ̆ bi kdrêč leh anăn tuh êa boh ôliwơ ti dlông gơ̆; gơ̆ jing mnơ̆ng myơr kpŭng ƀhĭ.
Tơdah mnơ̆ng ih myơr jing mnơ̆ng myơr kpŭng ƀhĭ tŭk hlăm gŏ, srăng ngă gơ̆ hŏng kpŭng ƀhĭ hŏng êa boh ôliwơ.
Brei ih ba mnơ̆ng myơr kpŭng ƀhĭ ngă leh hŏng mnơ̆ng anăn kơ Yêhôwa, leh anăn tơdah arăng brei gơ̆ kơ khua ngă yang, ñu srăng ba gơ̆ kơ knưl.
Leh anăn khua ngă yang srăng mă mơ̆ng mnơ̆ng myơr kpŭng ƀhĭ kdrêč bi hdơr leh anăn čuh gơ̆ ti knưl, jing mnơ̆ng myơr brei pui ƀơ̆ng, mnâo ƀâo mngưi kơ Yêhôwa.
Ya mnơ̆ng adôk mơ̆ng mnơ̆ng myơr kpŭng ƀhĭ srăng pioh kơ Y-Arôn leh anăn phung anak êkei ñu; gơ̆ jing kdrêč doh jăk snăk mơ̆ng mnơ̆ng myơr brei pui ƀơ̆ng kơ Yêhôwa.
Đăm ngă ôh sa mnơ̆ng myơr kpŭng ƀhĭ diih ba kơ Yêhôwa hŏng kpei; kyuadah diih amâo srăng čuh ôh kpei amâodah êa hnuê jing mnơ̆ng myơr brei pui ƀơ̆ng kơ Yêhôwa.
Diih dưi ba kơ Yêhôwa mnơ̆ng myơr boh hlâo hlang, ƀiădah đăm myơr digơ̆ ôh ti dlông knưl čiăng jing mnâo ƀâo mngưi.
Brei ih bi ƀăt hŏng hra jih jang mnơ̆ng myơr kpŭng ƀhĭ; đăm brei ôh mnơ̆ng myơr kpŭng ƀhĭ ih kƀah hra klei bi mguôp hŏng Aê Diê ih. Mbĭt hŏng jih jang mnơ̆ng ih myơr brei ih dưm hra.
Tơdah ih myơr kơ Yêhôwa sa mnơ̆ng myơr kpŭng ƀhĭ mơ̆ng boh hlâo hlang, brei ih myơr amung mrâo bi ƀhĭ leh ăm ti pui.
Brei ih tuh êa boh ôliwơ leh anăn dưm mnơ̆ng ƀâo mngưi ti dlông gơ̆; gơ̆ jing mnơ̆ng myơr kpŭng ƀhĭ.
Khua ngă yang srăng čuh jing kdrêč bi hdơr sa kdrêč mdiê mrâo bi ƀhĭ leh, leh anăn êa boh ôliwơ mbĭt hŏng jih mnơ̆ng ƀâo mngưi gơ̆; gơ̆ jing mnơ̆ng myơr brei pui ƀơ̆ng kơ Yêhôwa.”
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Tơdah sa čô mơ̆ng phung ƀuôn sang Israel amâodah mnơ̆ng phung tue dôk jưh bhiâo hlăm čar Israel jao sa čô hlăm phung anak ñu kơ yang Môlok, brei arăng bi mdjiê ñu. Phung ƀuôn sang hlăm čar srăng bhĭr boh tâo kơ ñu.
Kâo pô yơh srăng bi kdơ̆ng hŏng pô anăn, leh anăn kâo srăng khăt hĕ ñu mơ̆ng krah phung ƀuôn sang ñu, kyuadah ñu jao leh sa čô hlăm phung anak ñu kơ yang Môlok, bi čhŏ leh adŭ doh jăk kâo leh anăn bi msoh anăn doh jăk kâo.
Tơdah phung ƀuôn sang hlăm čar mdăp ƀô̆ amâo čiăng dlăng ôh kơ pô anăn, kyuadah ñu jao sa čô hlăm phung anak ñu kơ yang Môlok leh anăn amâo bi mdjiê ñu ôh,
snăn kâo srăng bi kdơ̆ng hŏng pô anăn leh anăn hŏng găp djuê ñu, leh anăn kâo srăng khăt hĕ diñu mơ̆ng krah phung ƀuôn sang diñu, êkei anăn mbĭt hŏng jih jang phung tui hlue ñu ngă klei knhông hŏng yang Môlok.
Tơdah sa čô wir nao kơ phung blŭ hrăm hŏng yang jhat leh anăn phung mjâo, ngă klei knhông hŏng phung anăn, kâo srăng bi kdơ̆ng hŏng mnuih anăn leh anăn srăng khăt hĕ ñu mơ̆ng krah phung ƀuôn sang ñu.
Kyuanăn pioh brei bĕ diih pô leh anăn jing doh jăk, kyuadah kâo jing Yêhôwa Aê Diê diih.
Djă pioh bĕ klei bhiăn kâo leh anăn ngă tui hlue klei anăn; kâo jing Yêhôwa, pô bi doh jăk diih.
Kyuadah hlei pô tăm pah kơ ama amâodah kơ amĭ ñu arăng srăng bi mdjiê ñu; ñu tăm pah leh kơ ama amâodah kơ amĭ ñu, êrah ñu srăng lĕ kơ ñu pô.
Tơdah sa čô êkei tlĕ piu hŏng mô̆ riêng gah ñu, jih diñu dua êkei leh anăn mniê arăng srăng bi mdjiê hĕ.
Êkei đih hŏng mô̆ ama ñu lưk dlăng leh klei lưng mlŭn ama ñu, jih diñu dua arăng srăng bi mdjiê hĕ, êrah diñu srăng lĕ kơ diñu pô.
Tơdah sa čô êkei đih hŏng mtâo mniê ñu, jih dua diñu arăng srăng bi mdjiê hĕ, diñu ngă leh klei agam, êrah diñu srăng lĕ kơ diñu pô.
Tơdah sa čô êkei đih hŏng sa čô êkei msĕ si arăng đih hŏng sa čô mniê, jih dua diñu ngă leh klei kâo bi êmut kheh; arăng srăng bi mdjiê diñu, êrah diñu srăng lĕ kơ diñu pô.
Tơdah sa čô êkei mă kơ mô̆ sa čô mniê wăt amĭ gơ̆, klei anăn jing sa klei ƀai; arăng srăng čuh mdjiê diñu hŏng pui, ñu wăt digơ̆, čiăng kơ đăm mâo klei ƀai ti krah diih ôh.
Tơdah sa čô êkei bi dôk hŏng sa drei hlô, arăng srăng bi mdjiê ñu; leh anăn brei diih bi mdjiê hlô anăn.
Tơdah sa čô mniê nao giăm kơ sa drei hlô leh anăn đih hŏng gơ̆, brei ih bi mdjiê mniê anăn leh anăn hlô; arăng srăng bi mdjiê diñu, êrah diñu srăng lĕ kơ diñu pô.
Tơdah sa čô êkei mă amai adei ñu, anak mniê ama ñu amâodah anak mniê amĭ ñu, leh anăn ƀuh klei lưng mlŭn gơ̆, leh anăn gơ̆ ƀuh klei lưng mlŭn ñu, anăn jing sa klei hêñ, arăng srăng khăt hĕ diñu ti anăp ală phung ƀuôn sang diñu; ñu lưk dlăng leh klei lưng mlŭn amai adei ñu, ñu srăng klam klei wê ñu.
Tơdah sa čô êkei đih hŏng sa čô mniê mâo klei jhat mơiêng, leh anăn lưk dlăng klei lưng mlŭn gơ̆, ñu lưk leh klei êrah gơ̆ ƀlĕ, leh anăn gơ̆ bi êdah klei êrah gơ̆ ƀlĕ, arăng srăng khăt hĕ jih dua diñu mơ̆ng krah phung ƀuôn sang diñu.
Đăm lưk dlăng klei lưng mlŭn amai adei amĭ ih amâodah amai adei ama ih, kyuadah klei anăn jing klei lưk dlăng klei lưng mlŭn găp djuê ñu giăm; jih dua srăng klam klei wê diñu.
Tơdah sa čô êkei đih hŏng mô̆ awa amiêt ñu, ñu lưk dlăng leh klei lưng mlŭn awa amiêt ñu; jih dua srăng klam klei wê diñu, diñu srăng djiê amâo mâo anak ôh.
Tơdah sa čô êkei mă mô̆ ayŏng adei ñu, klei anăn jing klei čhŏ; ñu lưk dlăng leh klei lưng mlŭn ayŏng adei ñu, jih dua amâo srăng mâo anak ôh.
Kyuanăn brei diih djă pioh jih jang klei bhiăn kâo leh anăn jih jang klei kâo mtă, leh anăn ngă tui hlue klei anăn; čiăng kơ čar kâo atăt diih brei dôk amâo ô̆ diih ôh.
Đăm ngă ôh tui hlue klei bhiăn phung găp djuê kâo amra suôt mơ̆ng anăp diih; kyuadah diñu ngă leh jih jang klei anăn, leh anăn kyuanăn kâo bi êmut snăk kơ diñu.
Ƀiădah kâo lač leh kơ diih, “Diih srăng dưn čar diñu, leh anăn kâo srăng brei diih mâo gơ̆, sa boh čar mâo mnơ̆ng ƀơ̆ng huă mnăm êbeh dlai.” Kâo jing Yêhôwa Aê Diê diih, pô bi ktlah leh diih mơ̆ng phung ƀuôn sang mkăn.
Kyuanăn brei diih yap mdê hlô doh hŏng hlô čhŏ, čĭm čap doh hŏng čĭm čap čhŏ; đăm mjing diih pô mnơ̆ng kâo bi êmut kheh ôh kyua hlô, čĭm čap, amâodah sa mta mnơ̆ng bi phung ti lăn, mnơ̆ng kâo bi mdê leh brei diih yap čhŏ.
Brei diih jing doh jăk kơ kâo; kyuadah kâo Yêhôwa jing doh jăk, leh anăn kâo bi ktlah leh diih mơ̆ng phung ƀuôn sang mkăn, čiăng kơ diih jing phung kâo pô.
Sa čô êkei amâodah sa čô mniê jing pô blŭ hrăm hŏng yang jhat amâodah sa čô mjâo brei arăng bi mdjiê hĕ; bhĭr boh tâo kơ diñu, êrah diñu srăng lĕ kơ diñu pô.’ ”
Yêhôwa lač kơ Y-Môis, “Blŭ bĕ kơ phung khua ngă yang, phung anak êkei Y-Arôn, leh anăn lač kơ diñu, ‘Amâo mâo sa čô hlăm phung diñu srăng bi čhŏ ñu pô kyua sa čô mnuih djiê ti krah phung ƀuôn sang diñu,
knŏng găp djuê ñu giăm hĭn, si tô hmô amĭ ñu, ama ñu, anak êkei ñu, anak mniê ñu, ayŏng adei ñu,
amâodah amai adei ñu tơdah gơ̆ ăt êra hrông (pô giăm kơ ñu kyuadah gơ̆ amâo mâo ung ôh; kyua gơ̆ ñu dưi bi čhŏ ñu pô).
Ñu amâo dưi bi čhŏ ñu pô ôh kyua klei djiê phung jing găp djuê bi rông, ti krah phung ƀuôn sang ñu leh anăn bi msoh ñu pô.
Diñu amâo srăng ngă anôk kla ôh ti boh kŏ diñu, kăn diñu srăng kuêh êdŭk mlâo kang diñu, leh anăn ktur kđeh diñu rei.
Diñu srăng jing doh jăk kơ Aê Diê diñu, leh anăn amâo bi msoh ôh anăn Aê Diê diñu; kyuadah diñu myơr mnơ̆ng myơr brei pui ƀơ̆ng kơ Yêhôwa, jing mnơ̆ng ƀơ̆ng huă kơ Aê Diê diñu; kyuanăn diñu srăng jing doh jăk.
Diñu amâo dưi dôk mô̆ ôh mniê knhông amâodah sa čô mniê čhŏ leh; kăn diñu dưi dôk rei sa čô mniê ung lui leh; kyuadah diñu jing khua ngă yang jing doh jăk kơ Aê Diê ñu.
Brei ih pioh brei ñu, kyuadah ñu myơr mnơ̆ng ƀơ̆ng huă Aê Diê ih; ñu srăng jing doh jăk kơ ih; kyuadah kâo Yêhôwa, pô bi doh jăk diih, jing doh jăk.
Tơdah sa čô anak mniê khua ngă yang bi msoh ñu pô êjai ngă klei knhông bi msoh kơ ama ñu, brei arăng čuh ñu hŏng pui.
Khua ngă yang pô jing khua hlăm phung ayŏng adei ñu, pô arăng trôč êa ƀâo mngưi ti dlông boh kŏ ñu, pô arăng pioh brei leh hơô čhiăm ao, amâo srăng lui ôh ƀŭk amâo gĭ, kăn srăng hiêk rei čhiăm ao ñu.
Ñu amâo dưi nao ôh kơ asei mlei djiê, kăn bi čhŏ ñu pô kyua ama ñu amâodah kyua amĭ ñu rei;
kăn ñu srăng kbiă mơ̆ng adŭ doh jăk, amâodah bi msoh adŭ doh jăk Aê Diê ñu rei; kyuadah êa ƀâo mngưi Aê Diê arăng trôč leh ti ñu kơ klei pioh brei dôk ti dlông ñu. Kâo jing Yêhôwa.
Brei ñu dôk mô̆ knŏng sa čô mniê êjai gơ̆ êra hrông.
Phung anei ñu amâo dưi dôk ôh: mniê djiê ung, amâodah sa čô mniê ung lui leh, amâodah sa čô mniê čhŏ leh, amâodah mniê knhông; ƀiădah ñu srăng dôk mô̆ sa čô mniê êra hrông mơ̆ng phung ƀuôn sang ñu pô,
čiăng kơ ñu amâo srăng bi msoh ôh phung anak ñu ti krah phung ƀuôn sang ñu; kyuadah kâo jing Yêhôwa pô bi doh jăk ñu.’ ”
Yêhôwa lač kơ Y-Môis,
“Lač bĕ kơ Y-Arôn, ‘Amâo mâo sa čô ôh hlăm phung anak čô ih hlăm jih jang ênuk digơ̆ mâo anôk djiu ruă dưi nao giăm čiăng myơr mnơ̆ng ƀơ̆ng huă kơ Aê Diê ñu.
Kyuadah amâo mâo sa čô mâo anôk djiu ruă dưi nao giăm sang čhiăm ôh, sa čô êkei bum ală, êwiên, amâodah sa čô mâo anôk jhat ƀô̆ mta, amâodah jơ̆ng ksuă dlông hĭn,
amâodah sa čô êkei joh jơ̆ng amâodah joh kngan,
amâodah sa čô êkei gô rŏng, amâodah biêr đei, amâodah sa čô ruă ală, amâodah ruih, amâodah lak, amâodah asăr boh kăm êkei mčah leh.
Amâo mâo sa čô hlăm phung anak čô khua ngă yang Y-Arôn pô mâo anôk djiu ruă dưi nao giăm ôh čiăng myơr mnơ̆ng myơr brei pui ƀơ̆ng kơ Yêhôwa; kyuadah ñu mâo anôk djiu ruă, ñu amâo dưi nao giăm ôh čiăng myơr mnơ̆ng ƀơ̆ng huă kơ Aê Diê ñu.
Ñu dưi ƀơ̆ng mnơ̆ng ƀơ̆ng huă Aê Diê ñu, wăt mnơ̆ng doh jăk hĭn leh anăn mnơ̆ng doh jăk,
ƀiădah ñu amâo dưi nao giăm čhiăm păng amâodah knưl ôh, kyuadah ñu mâo anôk djiu ruă, čiăng kơ ñu amâo bi čhŏ ôh adŭ doh jăk kâo; kyuadah kâo jing Yêhôwa pô bi doh jăk digơ̆.’ ”
Snăn klei Y-Môis lač kơ Y-Arôn kơ phung anak êkei ñu leh anăn kơ jih jang phung ƀuôn sang Israel.
Yêhôwa lač kơ Y-Môis,
“Lač bĕ kơ Y-Arôn leh anăn kơ phung anak êkei ñu, brei diñu răng ngă djŏ hŏng mnơ̆ng doh jăk phung ƀuôn sang Israel, mnơ̆ng anăn digơ̆ myơr kơ kâo, čiăng kơ diñu amâo bi čhŏ anăn doh jăk kâo ôh. Kâo jing Yêhôwa.
Lač bĕ kơ diñu, ‘Tơdah sa čô hlăm jih jang phung anak čô diih hlăm jih jang ênuk diih nao giăm kơ mnơ̆ng doh jăk phung ƀuôn sang Israel myơr kơ Yêhôwa êjai ñu mâo klei čhŏ, pô anăn brei arăng khăt hĕ mơ̆ng anăp kâo. Kâo jing Yêhôwa.
Amâo mâo sa čô mơ̆ng găp djuê Y-Arôn djŏ phŭng amâodah mâo klei bi ƀlĕ dưi ƀơ̆ng mnơ̆ng doh jăk ôh tơl ñu jing doh. Hlei pô ruêh sa mnơ̆ng čhŏ kyua sô̆ hŏng mnuih djiê amâodah ƀlĕ êa ktăk,
leh anăn pô ruêh mnơ̆ng êrui dŏ anăn dưi bi čhŏ ñu, amâodah sa čô êkei dưi bi čhŏ ñu, mơ̆ng ai ya mta klei čhŏ anăn
pô ruêh mnơ̆ng msĕ snăn srăng jing čhŏ tơl tlam leh anăn amâo srăng ƀơ̆ng ôh mnơ̆ng doh jăk knŏng tơdah leh ñu mnei hlăm êa.
Leh yang hruê lĕ ñu srăng jing doh; leh anăn kơh ñu dưi ƀơ̆ng mnơ̆ng doh jăk, kyuadah dŏ anăn jing mnơ̆ng ƀơ̆ng huă kơ ñu.
Ñu amâo dưi ƀơ̆ng ôh mnơ̆ng djiê kmăp amâodah mnơ̆ng hlô hiêk leh, bi čhŏ ñu pô hŏng mnơ̆ng anăn. Kâo jing Yêhôwa.
Kyuanăn diñu srăng djă pioh klei kâo mtă, huĭdah diñu klam klei soh kyua klei anăn leh anăn diñu djiê hlăm anôk doh jăk, kyuadah diñu bi čhŏ leh klei kâo mtă. Kâo jing Yêhôwa, pô bi doh jăk diñu.
Sa čô tue amâo dưi ƀơ̆ng mnơ̆ng doh jăk ôh. Sa čô dôk jưh hlăm sang sa čô khua ngă yang amâodah sa čô mă bruă mưn amâo dưi ƀơ̆ng ôh mnơ̆ng doh jăk;
ƀiădah tơdah sa čô khua ngă yang blei sa čô hlŭn jing dŏ ñu hŏng prăk, hlŭn anăn dưi ƀơ̆ng mnơ̆ng anăn; leh anăn pô arăng kkiêng leh hlăm sang ñu dưi ƀơ̆ng mnơ̆ng ƀơ̆ng huă ñu.
Tơdah sa čô anak mniê khua ngă yang bi dôk ung leh hŏng sa čô amâo jing khua ngă yang, mniê anăn amâo dưi ƀơ̆ng ôh mnơ̆ng myơr doh jăk.
Ƀiădah tơdah sa čô anak mniê khua ngă yang jing mniê djiê ung amâodah mniê ung lui leh, amâo mâo anak ôh, leh anăn lŏ wĭt kơ sang ama ñu msĕ si êjai ñu dôk hlăk ai, ñu dưi ƀơ̆ng mnơ̆ng ƀơ̆ng huă ama ñu; ƀiădah amâo mâo sa čô tue dưi ƀơ̆ng dŏ anăn ôh.
Tơdah sa čô ƀơ̆ng hŏng klei amâo thâo săng mnơ̆ng doh jăk, ñu srăng, bi wĭt mnơ̆ng doh jăk anăn kơ khua ngă yang lŏ thiăm sa kdrêč hlăm êma ênoh gơ̆.
Phung khua ngă yang amâo dưi bi čhŏ ôh mnơ̆ng doh jăk phung ƀuôn sang Israel myơr leh kơ Yêhôwa,
Kyua diñu ƀơ̆ng mnơ̆ng doh jăk khua ngă yang, diñu klam klei wê leh anăn klei jing soh leh, leh anăn myơr mnơ̆ng kyua klei soh. Kyuadah kâo jing Yêhôwa pô bi doh jăk diñu.’ ”
Yêhôwa lač kơ Y-Môis,
“Lač bĕ kơ Y-Arôn leh anăn kơ phung anak êkei ñu leh anăn kơ jih jang phung ƀuôn sang Israel, ‘Tơdah sa čô hlăm sang Israel amâodah phung dôk jưh hlăm čar Israel ba mnơ̆ng myơr, thâodah bi sĭt klei ƀuăn amâodah myơr hŏng klei čŏng čiăng dŏ myơr kơ Yêhôwa jing sa mnơ̆ng myơr čuh,
čiăng mâo klei kâo tŭ, brei diih myơr sa drei knô amâo mâo anôk jhat ôh, êmô, biăp, amâodah bê.
Diih amâo dưi myơr ôh sa drei mâo anôk jhat, kyuadah mnơ̆ng anăn kâo amâo srăng tŭ ôh.
Tơdah sa čô myơr sa mnơ̆ng ngă yang myơr kơ klei êđăp ênang kơ Yêhôwa, čiăng bi sĭt klei ƀuăn amâodah jing mnơ̆ng myơr hŏng klei čŏng čiăng, êmô amâodah biăp bê, čiăng mâo klei kâo tŭ, brei mnơ̆ng anăn jing klă, amâo mâo sa anôk jhat ôh.
Hlô mnơ̆ng bum ală, êwiên jơ̆ng, mâo lu êka, mâo klei bi ƀlĕ, klei ruă ktăl, amâodah lak, diih amâo dưi myơr kơ Yêhôwa amâodah mjing digơ̆ sa mnơ̆ng myơr brei pui ƀơ̆ng ti dlông knưl kơ Yêhôwa.
Ih dưi ba jing sa mnơ̆ng myơr hŏng klei čŏng čiăng sa drei êmô amâodah sa drei êđai biăp mâo sa ƀĕ jơ̆ng dlông đei amâodah đŭt đei; ƀiădah kâo amâo srăng tŭ gơ̆ jing mnơ̆ng myơr bi sĭt klei ƀuăn.
Diih amâo dưi myơr ôh kơ Yêhôwa amâodah ngă yang hlăm čar diih sa drei hlô mnơ̆ng mâo boh kăm brăm mčah leh, kơhiêk leh, amâodah khăt leh.
Kăn diih dưi myơr rei jing mnơ̆ng ƀơ̆ng huă kơ Aê Diê diih hlô mnơ̆ng msĕ snăn mă mơ̆ng sa čô tue. Kyuadah hlô mnơ̆ng anăn mâo anôk jhat kyua klei êkă, kâo amâo srăng tŭ digơ̆ ôh.’ ”
Yêhôwa lač kơ Y-Môis,
“Tơdah sa drei êmô, biăp, amâodah bê mđai leh, êđai gơ̆ srăng dôk mbĭt hŏng ana kjuh hruê. Mơ̆ng hruê sa păn kơ anăp kâo srăng tŭ gơ̆ jing mnơ̆ng myơr brei pui ƀơ̆ng kơ Yêhôwa.
Thâodah sa drei êmô amâodah biăp, diih amâo dưi koh ôh ana wăt êđai gơ̆ hlăm sa hruê.
Tơdah diih ngă yang klei ngă yang bi mni kơ Yêhôwa, brei diih ngă yang anăn čiăng diih dưi mâo klei kâo tŭ.
Arăng srăng ƀơ̆ng gơ̆ hruê anăn mơh, đăm lui sa kdrêč tơl aguah ôh. Kâo jing Yêhôwa.
Snăn brei diih djă pioh leh anăn gưt ngă klei kâo mtă. Kâo jing Yêhôwa.
Đăm bi čhŏ anăn doh jăk kâo ôh, ƀiădah kâo srăng mâo klei doh jăk ti krah phung ƀuôn sang Israel. Kâo jing Yêhôwa pô bi doh jăk diih,
pô atăt leh diih kbiă mơ̆ng čar Êjip čiăng jing Aê Diê diih. Kâo jing Yêhôwa.”
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Jih jang knăm kơ Yêhôwa diih srăng hưn jing klei bi kƀĭn doh jăk; anei jing jih hruê knăm kâo bi kčah leh.
Arăng srăng mă bruă êjai năm hruê; ƀiădah hruê tal kjuh jing hruê sabat, hruê mdei mâo klei mpŭ, sa klei bi kƀĭn doh jăk. Đăm ngă sa mta bruă ôh; anăn jing hruê sabat kơ Yêhôwa hlăm jih jang anôk diih dôk.
Anei jing jih hruê knăm bi kčah leh kơ Yêhôwa, klei bi kƀĭn doh jăk, diih srăng hưn ti hruê bi kčah leh.
Hlăm mlan tal sa, ti hruê tal pluh pă ti tlam mmăt wai băk jing Knăm Klei Găn Kơ Yêhôwa.
Leh anăn ti hruê tal pluh êma mlan anăn jing Knăm Kpŭng Amâo Mâo Kpei kơ Yêhôwa; diih srăng ƀơ̆ng kpŭng amâo mâo kpei êjai kjuh hruê.
Hruê tal sa brei diih mâo klei bi kƀĭn doh jăk; diih amâo dưi ngă sa mta bruă kơ kđeh ôh.
Ƀiădah diih srăng ba mnơ̆ng myơr brei pui ƀơ̆ng kơ Yêhôwa êjai kjuh hruê; ti hruê tal kjuh mâo klei bi kƀĭn doh jăk; diih amâo dưi ngă sa mta bruă kơ kđeh ôh.’ ”
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Tơdah diih mŭt hlăm čar kâo brei kơ diih, leh anăn diih mâo klei puôt wiă, brei diih djă ba sa čăp mdiê boh hlâo hlang diih kơ khua ngă yang.
Ñu srăng hdai čăp mdiê anăn ti anăp Yêhôwa, čiăng kơ diih dưi mâo klei Yêhôwa tŭ; hruê êdei kơ hruê sabat khua ngă yang srăng hdai gơ̆.
Ti hruê diih hdai čăp mdiê anăn, brei diih myơr sa drei êđai biăp knô mâo sa thŭn amâo mâo anôk jhat ôh, jing mnơ̆ng myơr čuh kơ Yêhôwa.
Leh anăn mnơ̆ng myơr kpŭng ƀhĭ mbĭt hŏng gơ̆ srăng jing dua kdrêč hlăm pluh êphah kpŭng ƀhĭ bi lŭk hŏng êa prăi boh ôliwơ, jing mnơ̆ng myơr brei pui ƀơ̆ng, mnâo ƀâo mngưi kơ Yêhôwa. Mnơ̆ng myơr mnăm mbĭt hŏng gơ̆ srăng jing kpiê, sa kdrêč hlăm pă hin.
Diih amâo dưi ƀơ̆ng kpŭng amâodah mdiê ăm amâodah mdiê mrâo wiă êlâo diih djă ba leh mnơ̆ng myơr kơ Aê Diê diih. Anăn jing klei bhiăn dôk nanao jih jang ênuk diih hlăm jih jang anôk diih dôk.
Mơ̆ng hruê êdei kơ hruê sabat, hruê diih djă ba leh čăp mdiê jing mnơ̆ng myơr hdai, brei diih yap ênŭm kjuh hruê kăm.
Diih srăng yap êma pluh hruê truh ti hruê êdei kơ hruê sabat tal kjuh; hlăk anăn brei diih ba mnơ̆ng myơr kpŭng ƀhĭ mơ̆ng mdiê mrâo kơ Yêhôwa.
Brei diih ba mơ̆ng anôk diih dôk dua klŏ kpŭng jing mnơ̆ng myơr hdai, ngă leh hŏng dua kdrêč hlăm pluh êphah; arăng srăng ngă diñu hŏng kpŭng ƀhĭ ăm mbĭt hŏng kpei, jing boh hlâo hlang kơ Yêhôwa.
Brei diih ba mbĭt hŏng kpŭng kjuh drei êđai biăp mâo sa thŭn, amâo mâo anôk jhat ôh, leh anăn sa drei êđai êmô knô, leh anăn dua drei biăp knô; digơ̆ srăng jing mnơ̆ng myơr čuh kơ Yêhôwa, mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm digơ̆, mnơ̆ng myơr brei pui ƀơ̆ng, mnâo ƀâo mngưi kơ Yêhôwa.
Brei diih myơr sa drei bê knô jing mnơ̆ng myơr kyua klei soh, leh anăn dua drei êđai biăp knô mâo sa thŭn jing mnơ̆ng ngă yang myơr kơ klei êđăp ênang.
Khua ngă yang srăng hdai mnơ̆ng anăn mbĭt hŏng kpŭng boh hlâo hlang jing mnơ̆ng myơr hdai ti anăp Yêhôwa, mbĭt hŏng dua drei êđai biăp anăn. Digơ̆ srăng jing doh jăk kơ Yêhôwa, leh anăn jing dŏ pioh kơ khua ngă yang.
Hruê anăn mơh brei diih ngă klei hưn; diih srăng mâo klei bi kƀĭn doh jăk; diih amâo dưi ngă sa mta bruă kơ kđeh ôh. Anăn jing klei bhiăn dôk nanao jih jang ênuk diih hlăm jih jang anôk diih dôk.
Tơdah diih srăng puôt wiă hlăm čar diih, đăm puôt wiă hma ih tơl truh ti roh ôh, kăn duñ rei mnơ̆ng adôk leh ih puôt wiă. Brei ih lui mnơ̆ng anăn kơ phung ƀun ƀin leh anăn kơ phung tue. Kâo jing Yêhôwa Aê Diê diih.’ ”
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Hlăm mlan tal kjuh, ti hruê tal sa hlăm mlan, brei diih mdei sa hruê hŏng klei mpŭ, jing sa klei bi hdơr arăng hưn hŏng klei ayŭ ki, mâo klei bi kƀĭn doh jăk.
Đăm diih ngă sa mta bruă kơ kđeh ôh; leh anăn diih srăng ba sa mnơ̆ng myơr brei pui ƀơ̆ng kơ Yêhôwa.’ ”
Yêhôwa lač kơ Y-Môis,
“Ti hruê tal pluh mlan tal kjuh anei jing hruê knăm bi doh klei soh; gơ̆ srăng jing kơ diih hruê bi kƀĭn doh jăk, leh anăn brei diih kăm ƀơ̆ng huă leh anăn ba mnơ̆ng myơr brei pui ƀơ̆ng kơ Yêhôwa.
Đăm ngă sa mta bruă ôh hruê anei; kyuadah jing hruê knăm bi doh klei soh, čiăng ngă klei bi doh klei soh diih ti anăp Yêhôwa Aê Diê diih.
Kyuadah hlei pô amâo kăm ƀơ̆ng huă ôh hruê anei brei arăng khăt hĕ mơ̆ng phung ƀuôn sang ñu.
Hlei pô srăng mă bruă hruê anei, kâo srăng bi luč hĕ pô anăn mơ̆ng krah phung ƀuôn sang ñu.
Đăm diih ngă sa mta bruă ôh; anăn jing klei bhiăn dôk nanao jih jang ênuk diih hlăm jih jang anôk diih dôk.
Gơ̆ srăng jing kơ diih sa hruê sabat hruê mdei mâo klei mpŭ, leh anăn diih srăng kăm ƀơ̆ng huă;+ dơ̆ng mơ̆ng tlam hruê dua păn hlăm mlan mơ̆ng tlam anei truh ti tlam êdei, diih srăng djă pioh hruê sabat diih.”
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Ti hruê pluh êma mlan tal kjuh anei leh anăn êjai kjuh hruê jing Klei Knăm Sang Čhiăm kơ Yêhôwa.
Hruê tal êlâo srăng mâo klei bi kƀĭn doh jăk; diih amâo dưi ngă sa mta bruă kơ kđeh ôh.
Êjai kjuh hruê brei diih ba mnơ̆ng myơr brei pui ƀơ̆ng kơ Yêhôwa; ti hruê tal sa păn diih srăng mâo klei bi kƀĭn doh jăk leh anăn ba mnơ̆ng myơr brei pui ƀơ̆ng kơ Yêhôwa; anăn jing klei bi kƀĭn mâo klei mpŭ. Diih amâo dưi ngă sa mta bruă kơ kđeh ôh.
Anăn jing jih hruê knăm kơ Yêhôwa bi kčah leh, klei anăn diih srăng hưn jing hruê bi kƀĭn doh jăk, čiăng ba kơ Yêhôwa mnơ̆ng myơr brei pui ƀơ̆ng, mnơ̆ng myơr čuh leh anăn mnơ̆ng myơr kpŭng ƀhĭ, mnơ̆ng ngă yang leh anăn mnơ̆ng myơr mnăm, grăp mnơ̆ng djŏ hruê gơ̆,
êbeh kơ hruê sabat Yêhôwa, êbeh kơ mnơ̆ng diih brei, êbeh kơ jih jang mnơ̆ng myơr bi sĭt klei ƀuăn, leh anăn êbeh kơ jih jang mnơ̆ng diih myơr hŏng klei čŏng čiăng, mnơ̆ng anăn diih brei kơ Yêhôwa.
Ti hruê tal pluh êma mlan tal kjuh, tơdah diih ba wĭt leh boh mơ̆ng lăn, brei diih djă pioh klei knăm kơ Yêhôwa êjai kjuh hruê; hruê tal êlâo srăng jing hruê mdei mâo klei mpŭ, leh anăn ti hruê tal sa păn srăng jing hruê mdei mâo klei mpŭ.
Diih srăng mă ti hruê tal êlâo boh mơ̆ng kyâo jăk, adhan ana guôl, adhan prŏng mâo lu hla, leh anăn ana kyâo sôl ktuê hang êa hnoh; leh anăn diih srăng hơ̆k mơak ti anăp Yêhôwa Aê Diê diih êjai kjuh hruê.
Brei diih hdơr pioh jing klei knăm kơ Yêhôwa êjai kjuh hruê grăp thŭn. Anăn jing klei bhiăn dôk nanao hlăm jih jang ênuk diih; diih srăng hdơr pioh gơ̆ ti mlan tal kjuh.
Diih srăng dôk hlăm sang čhiăm êjai kjuh hruê. Jih jang phung mnuih ƀuôn sang pô hlăm čar Israel srăng dôk hlăm sang čhiăm,
čiăng kơ phung anak čô diih dưi thâo kâo brei leh phung ƀuôn sang Israel dôk hlăm sang čhiăm tơdah kâo atăt diñu kbiă mơ̆ng čar Êjip. Kâo jing Yêhôwa Aê Diê diih.’ ”
Snăn yơh Y-Môis hưn kơ phung ƀuôn sang Israel jih klei knăm kơ Yêhôwa bi kčah leh.
Yêhôwa lač kơ Y-Môis,
“Mtă bĕ kơ phung ƀuôn sang Israel djă ba kơ ih êa phŭn kbiă mơ̆ng boh ôliwơ ƀhĭ leh pioh yua kơ pui kđen, čiăng kơ pui kđen dôk trơ̆ng nanao.
Ti êngao čhiăm păng hip klei bi mguôp hlăm sang čhiăm bi kƀĭn, Y-Arôn srăng răng kriê pui anăn dôk trơ̆ng nanao mơ̆ng tlam truh aguah ti anăp Yêhôwa. Anăn jing klei bhiăn dôk nanao hlăm jih jang ênuk diih.
Ñu srăng răng kriê nanao pui kđen ti jơ̆ng diăn mah doh ti anăp Yêhôwa.”
“Brei ih mă kpŭng ƀhĭ, leh anăn ăm pluh dua klŏ ƀêñ; grăp klŏ ƀêñ srăng jing hŏng dua kdrêč hlăm pluh êphah.
Brei ih dăp digơ̆ hlăm dua pruê̆, năm klŏ hlăm sa pruê̆, ti dlông jhưng mah doh ti anăp Yêhôwa.
Brei ih dưm mnơ̆ng ƀâo mngưi doh mbĭt hŏng grăp pruê̆, čiăng kơ dŏ anăn dưi dôk mbĭt hŏng kpŭng jing kdrêč bi hdơr arăng myơr brei pui ƀơ̆ng kơ Yêhôwa.
Grăp hruê sabat Y-Arôn srăng dăp dŏ anăn djŏ pruê̆ nanao ti anăp Yêhôwa, jing mnơ̆ng phung ƀuôn sang Israel myơr, jing klei bi mguôp hlŏng lar.
Dŏ anăn pioh kơ Y-Arôn leh anăn kơ phung anak êkei ñu, leh anăn diñu srăng ƀơ̆ng gơ̆ hlăm sa bĭt anôk doh jăk, kyuadah gơ̆ jing kơ ñu sa kdrêč doh jăk hĭn mơ̆ng mnơ̆ng myơr brei pui ƀơ̆ng kơ Yêhôwa, jing dŏ ñu hlŏng lar.”
Mâo sa čô êkei, amĭ gơ̆ mniê Israel, ama gơ̆ jing sa čô Êjip, hiu ti krah phung ƀuôn sang Israel bi mneh msao hŏng sa čô êkei Israel hlăm wăl.
Anak êkei mniê Israel blŭ mgao tăm pah kơ anăn Yêhôwa. Arăng atăt ba gơ̆ kơ Y-Môis. Anăn amĭ gơ̆ H'Sêlômit, anak mniê Y-Dibri, mơ̆ng găp djuê Dan.
Arăng krư̆ gơ̆ tơl klei Yêhôwa čiăng srăng bi êdah kơ diñu.
Yêhôwa lač kơ Y-Môis,
“Atăt pô tăm pah kbiă mơ̆ng wăl; brei jih jang phung hmư̆ ñu ênă kngan digơ̆ ti boh kŏ ñu, leh anăn brei jih jang phung ƀuôn sang Israel bhĭr boh tâo kơ ñu.
Leh anăn lač bĕ kơ phung ƀuôn sang Israel, Hlei pô tăm pah kơ Aê Diê ñu srăng klam klei soh ñu pô.
Brei arăng bi mdjiê hlei pô blŭ mgao kơ anăn Yêhôwa; jih jang phung bi kƀĭn srăng bhĭr boh tâo kơ ñu, pô dôk jưh bhiâo amâodah mnuih ƀuôn sang pô, arăng srăng bi mdjiê ñu tơdah ñu blŭ mgao kơ anăn Yêhôwa.
Hlei pô bi mdjiê sa čô mnuih, brei arăng bi mdjiê ñu.
Hlei pô bi mdjiê sa drei hlô mnơ̆ng srăng čiu hnô, klei hdĭp kơ klei hdĭp.
Tơdah sa čô bi êka pô riêng gah ñu, brei arăng ngă kơ ñu msĕ si ñu ngă leh:
klei joh kơ klei joh, ală kơ ală, êgei kơ êgei; arăng srăng bi êka ñu msĕ si ñu bi êka arăng.
Hlei pô bi mdjiê sa drei hlô mnơ̆ng srăng čiu hnô; leh anăn hlei pô bi mdjiê sa čô mnuih, arăng srăng bi mdjiê ñu.
Diih srăng mâo sa klei bhiăn kơ mnuih dôk jưh bhiâo leh anăn kơ mnuih ƀuôn sang pô; kyuadah kâo jing Yêhôwa Aê Diê diih.”
Snăn Y-Môis blŭ kơ phung ƀuôn sang Israel; leh anăn diñu atăt pô tăm pah kbiă mơ̆ng wăl, leh anăn bhĭr boh tâo kơ gơ̆. Snăn phung ƀuôn sang Israel ngă tui si Yêhôwa mtă leh kơ Y-Môis.
Yêhôwa lač kơ Y-Môis ti dlông čư̆ Sinai,
“Lač bĕ kơ phung ƀuôn sang Israel, ‘Tơdah diih mŭt hlăm čar kâo brei kơ diih, lăn srăng mdei sa sabat kơ Yêhôwa.
Êjai năm thŭn ih srăng buh pla hma ih, êjai năm thŭn ih srăng khăt mkra phŭn boh kriăk ƀâo ih leh anăn pĕ boh gơ̆.
Ƀiădah thŭn tal kjuh srăng jing thŭn sabat, klei mdei mâo klei mpŭ kơ lăn, sa sabat kơ Yêhôwa; ih amâo dưi buh pla ôh hma ih amâodah khăt mkra phŭn boh kriăk ƀâo ih.
Ih amâo dưi puôt wiă ôh mnơ̆ng čăt hjăn hlăm hma ih, leh anăn ih amâo srăng pĕ ôh boh kriăk ƀâo mơ̆ng phŭn boh kriăk ƀâo ih amâo tuôm khăt mkra; gơ̆ srăng jing sa thŭn mdei mâo klei mpŭ kơ lăn.
Thŭn sabat kơ lăn srăng brei mnơ̆ng ƀơ̆ng huă kơ diih, kơ ih pô, kơ phung hlŭn ih êkei leh anăn mniê, kơ dĭng buăl ih mưn leh anăn kơ pô jưh bhiâo dôk mbĭt hŏng ih;
kơ êmô biăp ih leh anăn kơ hlô dliê dôk hlăm lăn ih; jih jang boh mơ̆ng lăn ih pioh jing mnơ̆ng ƀơ̆ng huă.’
‘Brei ih yap kjuh thŭn sabat, kjuh bliư̆ kjuh thŭn, snăn kjuh thŭn sabat srăng jing pă pluh dua păn thŭn.
Hruê pluh mlan tal kjuh brei ih ayŭ ki kraih snăk; ti hruê klei bi doh klei soh brei diih ayŭ ki tar ƀar čar diih.
Leh anăn diih srăng pioh brei thŭn tal êma pluh, leh anăn hưn klei êngiê hlăm tar ƀar kơ jih jang mnuih dôk hlăm čar; gơ̆ srăng jing kơ diih thŭn jubili, tơdah grăp čô diih srăng lŏ wĭt kơ lăn hma ñu pô, leh anăn grăp čô diih srăng lŏ wĭt kơ găp djuê ñu pô.
Thŭn tal êma pluh srăng jing thŭn jubili kơ diih; hlăk anăn diih amâo dưi buh pla amâodah puôt wiă ôh ya mnơ̆ng čăt hjăn gơ̆, kăn pĕ rei boh kriăk ƀâo mơ̆ng phŭn ih amâo tuôm khăt mkra.
Kyuadah jing thŭn jubili; thŭn anăn srăng jing doh jăk kơ diih; diih srăng ƀơ̆ng ya mnơ̆ng mâo mơ̆ng hma diih.’
‘Hlăm thŭn jubili anei grăp čô srăng lŏ wĭt kơ lăn hma ñu pô.
Tơdah ih čhĭ kơ pô riêng gah ih, amâodah tơdah ih blei mơ̆ng pô riêng gah ih, đăm brei diih bi msoh hdơ̆ng diih ôh.
Tui si dŭm thŭn leh thŭn jubili, ih srăng blei mơ̆ng pô riêng gah ih, leh anăn ñu srăng čhĭ kơ ih tui si dŭm thŭn mâo yan puôt wiă.
Tơdah lu thŭn adôk ih srăng bi mđĭ ênoh, leh anăn tơdah ƀiă thŭn adôk ih srăng bi hrŏ ênoh, kyuadah ñu čhĭ kơ ih tui si dŭm mâo yan puôt wiă.
Đăm bi msoh hdơ̆ng diih pô ôh, ƀiădah brei ih huĭ mpŭ kơ Aê Diê ih; kyuadah kâo jing Yêhôwa Aê Diê diih.
Kyuanăn brei diih ngă tui hlue klei bhiăn kâo, leh anăn djă pioh klei kâo mtă leh anăn ngă tui hlue digơ̆; snăn yơh diih srăng dôk hlăm čar hŏng klei hơĭt.
Lăn srăng brei boh gơ̆, diih srăng ƀơ̆ng huă tơl trei, leh anăn diih srăng dôk hlăm čar hŏng klei hơĭt.
Tơdah diih lač, “Ya hmei srăng ƀơ̆ng thŭn tal kjuh tơdah hmei amâo dưi buh pla amâodah puôt wiă ôh?”
kâo srăng tuh brei klei jăk jĭn kơ diih thŭn tal năm, čiăng kơ lăn dưi brei boh kơ tlâo thŭn.
Tơdah diih buh pla ti thŭn tal sa păn, diih srăng ƀơ̆ng boh hđăp; tơl truh ti thŭn tal dua păn, tơl lŏ truh yan puôt wiă, diih srăng ƀơ̆ng boh hđăp.
Arăng amâo dưi čhĭ lăn hlŏng lar ôh, kyuadah lăn jing dŏ kâo; kyuadah diih jing phung tue leh anăn phung dôk jưh mbĭt hŏng kâo.
Hlăm tar ƀar čar diih srăng mâo, brei diih mkra klei bhiăn bi tui lăn anăn.
Tơdah ayŏng adei ih jing ƀun, leh anăn čhĭ sa kdriêk lăn ñu, pô jing găp djuê ñu giăm srăng hriê leh anăn bi tui ya ayŏng adei ñu čhĭ leh.
Tơdah sa čô mnuih amâo mâo ôh pô dưi bi tui dŏ anăn, leh anăn ñu pô truh kơ klei čăt đĭ tơl mâo djăp dưi bi tui dŏ anăn,
brei ñu yap thŭn mơ̆ng ñu čhĭ leh anăn lŏ tla tơl ênŭm ênoh mnuih anăn blei leh gơ̆, leh anăn ñu srăng lŏ wĭt kơ lăn ñu.
Ƀiădah tơdah ñu amâo dưi djăp ôh mnơ̆ng bi tui gơ̆, snăn mnơ̆ng ñu čhĭ leh srăng dôk hlăm kngan pô blei tơl truh thŭn jubili; ti thŭn jubili arăng srăng bi wĭt lăn, leh anăn ñu srăng wĭt kơ lăn ñu.
Tơdah sa čô mnuih čhĭ sa boh sang dôk hlăm ƀuôn mâo mnư̆, ñu dưi bi tui sang anăn hlăm sa thŭn leh ñu čhĭ gơ̆; hlăm jih sa thŭn mâo klei dưi bi tui gơ̆.
Tơdah arăng amâo bi tui sang anăn êjai jih sa thŭn anăn, sang dôk hlăm ƀuôn mâo mnư̆ srăng bi sĭt nanao kơ pô blei leh gơ̆ hlăm jih jang ênuk ñu; arăng amâo srăng bi wĭt gơ̆ ôh hlăm thŭn jubili.
Ƀiădah sang hlăm ƀuôn điêt amâo mâo mnư̆ jŭm dar arăng srăng yap mbĭt hŏng hma hlăm dliê; arăng dưi bi tui, leh anăn lŏ bi wĭt digơ̆ hlăm thŭn jubili.
Ƀiădah bi kơ ƀuôn phung Lêwi, sang hlăm ƀuôn jing dŏ diñu, phung Lêwi dưi bi tui êla diñu čiăng.
Tơdah sa čô hlăm phung Lêwi amâo yua klei ñu dưi bi tui, snăn sang arăng čhĭ leh hlăm ƀuôn prŏng jing dŏ diñu, arăng srăng bi wĭt hlăm thŭn jubili; kyuadah sang hlăm ƀuôn prŏng phung Lêwi jing dŏ diñu ti krah phung ƀuôn sang Israel.
Ƀiădah kdrăn rơ̆k phung Lêwi jŭm ƀuôn prŏng diñu arăng amâo dưi čhĭ ôh, kyuadah dŏ anăn jing dŏ diñu nanao.’
‘Tơdah ayŏng adei ih dôk mbĭt hŏng ih jing ƀun leh anăn amâo dưi čiêm rông ñu pô ôh, brei ih čiêm rông ñu; ñu srăng dôk mbĭt hŏng ih msĕ si sa čô tue leh anăn sa čô dôk jưh.
Đăm ƀơ̆ng mnga amâodah mă ngăn dleh mơ̆ng ñu ôh, ƀiădah huĭ mpŭ bĕ kơ Aê Diê ih; čiăng kơ ayŏng adei ih dưi dôk hdĭp giăm ih.
Đăm brei ñu čan prăk ih kyua ih čiăng ƀơ̆ng mnga, amâodah brei ñu huă ƀơ̆ng dŏ ih kyua ih čiăng ƀơ̆ng ngăn ôh.
Kâo jing Yêhôwa Aê Diê diih, pô atăt diih kbiă leh mơ̆ng čar Êjip čiăng brei kơ diih čar Kanaan, leh anăn čiăng jing Aê Diê diih.’
‘Tơdah ayŏng adei ih dôk giăm ih jing ƀun, leh anăn čhĭ ñu pô kơ ih, ih amâo dưi yua ñu msĕ si hlŭn ôh.
Ñu srăng dôk mbĭt hŏng ih msĕ si sa čô dĭng buăl mưn leh anăn msĕ si sa čô dôk jưh. Ñu srăng dôk mă bruă kơ ih truh ti thŭn jubili.
Thŭn anăn ñu srăng kbiă đuĕ mơ̆ng ih, ñu wăt phung anak mbĭt hŏng ñu, leh anăn ñu srăng lŏ wĭt kơ găp djuê ñu pô hlăm lăn phung aê ñu.
Kyuadah diñu jing phung dĭng buăl kâo, phung kâo atăt kbiă leh mơ̆ng čar Êjip; arăng amâo dưi čhĭ diñu msĕ si hlŭn ôh.
Đăm brei ih jing khua ñu hŏng klei khăng ôh, ƀiădah brei ih huĭ mpŭ kơ Aê Diê ih.
Bi kơ hlŭn êkei leh anăn mniê ih dưi mâo, diih dưi blei phung hlŭn êkei mniê mơ̆ng phung găp djuê mnuih jŭm dar diih.
Diih dưi blei mơh mơ̆ng phung tue dôk jưh mbĭt hŏng diih leh anăn găp djuê diñu dôk mbĭt hŏng diih arăng kkiêng leh hlăm čar diih; leh anăn diñu dưi jing dŏ diih.
Diih dưi brei phung anak êkei diih dưn diñu, jing ngăn dưn hlŏng lar; diih dưi mjing diñu hlŭn. Ƀiădah diih amâo dưi jing khua kơ phung ayŏng adei diih phung ƀuôn sang Israel, sa čô anei kiă kriê sa čô mkăn hŏng klei khăng.
Tơdah sa čô tue amâodah sa čô dôk jưh mbĭt hŏng ih jing mdrŏng, leh anăn ayŏng adei ih giăm ñu jing ƀun leh anăn čhĭ gơ̆ pô kơ tue amâodah kơ pô dôk jưh bhiâo mbĭt hŏng ih, amâodah kơ sa čô găp djuê tue anăn,
leh gơ̆ čhĭ gơ̆ pô arăng dưi bi tui gơ̆; sa čô hlăm phung ayŏng adei gơ̆ dưi bi tui gơ̆,
amâodah amiêt awa, amâodah dam knai dưi bi tui gơ̆, amâodah sa čô hlăm phung găp djuê gơ̆ giăm dưi bi tui gơ̆; amâodah tơdah gơ̆ hriê kơ mdrŏng gơ̆ dưi bi tui gơ̆ pô.
Gơ̆ srăng yap mbĭt hŏng pô blei gơ̆ mơ̆ng thŭn gơ̆ čhĭ gơ̆ pô kơ ñu tơl truh thŭn jubili; leh anăn ênoh bi tui gơ̆ srăng jing tui si dŭm thŭn; arăng srăng yap thŭn gơ̆ dôk mbĭt hŏng pô blei gơ̆ msĕ si thŭn sa čô dĭng buăl mưn.
Tơdah adôk lu thŭn, gơ̆ srăng bi wĭt mơ̆ng ênoh arăng blei gơ̆ jing ênoh bi tui gơ̆.
Tơdah adôk ƀiă thŭn tơl truh thŭn jubili, gơ̆ srăng yap mbĭt hŏng ñu; tui si thŭn ăt dôk gơ̆ mă bruă gơ̆ srăng bi wĭt prăk kơ klei bi tui.
Gơ̆ srăng jing msĕ si sa čô mnuih mă bruă mưn thŭn kơ ñu. Ñu amâo srăng jing khua gơ̆ hŏng klei khăng ti anăp ală ih.
Tơdah gơ̆ amâo mâo klei bi tui msĕ snăn, arăng srăng bi wĭt gơ̆ hlăm thŭn jubili, gơ̆ wăt phung anak mbĭt hŏng gơ̆.
Kyuadah phung ƀuôn sang Israel jing phung dĭng buăl kơ kâo, diñu jing phung dĭng buăl kâo phung kâo atăt bi kbiă leh mơ̆ng čar Êjip. Kâo jing Yêhôwa Aê Diê diih.’ ”
“Đăm ngă ôh kơ diih pô rup yang, kăn mdơ̆ng rup krah amâodah kmeh rei, leh anăn đăm dưm ôh hlăm čar diih boh tâo mâo rup čiăng buôn kkuh ti anăp dŏ anăn; kyuadah kâo jing Yêhôwa Aê Diê diih.
Brei diih hdơr pioh hruê sabat kâo leh anăn mpŭ kơ adŭ doh jăk kâo. Kâo jing Yêhôwa.
Tơdah diih êbat tui hlue klei bhiăn kâo, tơdah diih djă pioh leh anăn ngă tui si klei kâo mtă,
snăn kâo srăng brei kơ diih êa hjan djŏ yan gơ̆, lăn srăng mâo boh, leh anăn ana kyâo hlăm hma srăng mboh.
Arăng srăng ăt dôk prah mdiê tơl truh yan pĕ boh kriăk ƀâo, leh anăn arăng pĕ boh kriăk ƀâo truh kơ yan buh rah; leh anăn diih srăng ƀơ̆ng huă tơl trei, leh anăn dôk hơĭt hlăm čar diih.
Kâo srăng brei klei êđăp ênang hlăm čar diih, diih srăng pĭt mdei, amâo mâo pô bi huĭ diih ôh. Kâo srăng suôt hĕ hlô jhŏng mơ̆ng čar diih, leh anăn đao gưm amâo srăng găn ôh ti čar diih.
Diih srăng tiŏ phung roh diih, leh anăn diñu srăng êbuh hŏng đao gưm ti anăp diih.
Êma čô hlăm phung diih srăng tiŏ sa êtuh čô, leh anăn sa êtuh čô hlăm phung diih srăng tiŏ pluh êbâo čô; leh anăn phung roh diih srăng êbuh hŏng đao gưm ti anăp diih.
Kâo srăng wir anăp uêñ kơ diih leh anăn bi lar êngŭm diih, leh anăn bi kjăp klei kâo bi mguôp hŏng diih.
Diih srăng ƀơ̆ng mnơ̆ng mkăm pioh sui leh, leh anăn diih srăng tuh hĕ mnơ̆ng hđăp čiăng pioh anôk kơ mnơ̆ng mrâo.
Kâo srăng ngă anôk kâo dôk ti krah diih, leh anăn kâo amâo srăng bi êmut kơ diih ôh.
Kâo srăng êbat ti krah diih, kâo srăng jing Aê Diê diih, leh anăn diih srăng jing phung ƀuôn sang kâo.
Kâo jing Yêhôwa Aê Diê diih, pô atăt diih kbiă leh mơ̆ng čar Êjip, čiăng kơ diih amâo jing hlŭn kơ diñu ôh; leh anăn kâo bi joh leh giê knông diih leh anăn brei diih êbat kpă.”
“Ƀiădah tơdah diih amâo dôk hmư̆ kâo ôh, leh anăn amâo ngă ôh tui hlue jih klei mtă anei,
tơdah diih hngah kơ klei bhiăn kâo, leh anăn tơdah mngăt diih bi êmut kơ klei kâo mtă, tơl diih amâo ngă ôh tui hlue jih klei kâo mtă, ƀiădah gao hĕ klei kâo bi mguôp,
kâo srăng ngă klei anei kơ diih: kâo srăng bi kčah brei klei bi huĭ truh kơ diih bhiâo riâo rit, klei bi djiu, leh anăn klei êngoh bi rai ală diih leh anăn bi luč klei hdĭp diih. Leh anăn diih srăng buh pla mjeh diih hơăi mang, kyuadah phung roh diih srăng ƀơ̆ng dŏ anăn.
Kâo srăng wir ƀô̆ mta kâo bi kdơ̆ng hŏng diih, leh anăn diih srăng êbuh ti anăp phung roh diih; phung bi êmut kơ diih srăng jing khua kơ diih, leh anăn diih srăng đuĕ wăt tơdah amâo mâo pô tiŏ diih ôh.
Wăt tơdah mâo klei anăn dưn diih amâo srăng dôk hmư̆ kâo, kâo srăng lŏ bi kmhal diih kjuh bliư̆ kyua klei soh diih.
Kâo srăng bi mčah klei mgao kyua klei ktang diih, leh anăn kâo srăng brei adiê diih jing msĕ si msei leh anăn lăn diih jing msĕ si kông.
Diih srăng yua klei mơai diih hơăi mang, kyuadah lăn diih amâo srăng brei boh ôh, leh anăn ana kyâo hlăm čar diih amâo srăng mboh ôh.
Leh anăn tơdah diih êbat mdê hŏng klei kâo čiăng, leh anăn amâo čiăng dôk hmư̆ kâo ôh, kâo srăng bi truh lu hĭn klei ruă tưp kơ diih, kjuh bliư̆ êgao hĭn kơ klei soh diih.
Kâo srăng mơĭt lu hlô dliê ti krah diih, diñu srăng tlĕ mă phung anak diih, leh anăn bi rai êmô biăp diih, leh anăn bi hrŏ ênoh diih tơl diih jing ƀiă, leh anăn êlan diih amâo lŏ mâo mnuih êrô êbat ôh.
Tơdah klei bi kmhal anei amâo bi wĭt diih kơ kâo ôh, ƀiădah diih êbat mdê hŏng klei kâo čiăng,
snăn kâo msĕ mơh srăng êbat mdê hŏng klei diih čiăng, leh anăn kâo srăng čăm diih kjuh bliư̆ kyua klei soh diih.
Kâo srăng brei đao gưm ngă kơ diih, ñu srăng rŭ ênua kyua klei bi mguôp; leh anăn tơdah diih bi kƀĭn hlăm ƀuôn prŏng diih, kâo srăng mơĭt klei ruă mdjiê ti krah diih, leh anăn kâo srăng jao diih hlăm kngan phung roh.
Tơdah kâo srăng bi luč mnơ̆ng ƀơ̆ng huă diih, pluh čô mniê srăng ăm kpŭng diih hlăm sa boh kpur, leh anăn srăng ba kpŭng diih hŏng klei mkă; leh anăn diih srăng ƀơ̆ng ƀiădah amâo trei ôh.
Wăt tơdah truh klei anăn dưn diih amâo srăng dôk hmư̆ kâo ôh, ƀiădah êbat mdê hŏng klei kâo čiăng,
snăn kâo srăng êbat hŏng klei ngêñ mdê hŏng klei diih čiăng, leh anăn kâo pô srăng bi kmhal diih kjuh bliư̆ êgao hĭn kyua klei soh diih.
Diih srăng ƀơ̆ng kđeh phung anak êkei diih, leh anăn diih srăng ƀơ̆ng kđeh phung anak mniê diih.
Kâo srăng bi rai anôk dlông diih, leh anăn klư̆ bi êbuh hĕ knưl mnơ̆ng ƀâo mngưi diih, leh anăn hwiê asei mlei djiê diih ti dlông rup yang diih êbuh leh; leh anăn mngăt kâo srăng bi êmut kơ diih.
Kâo srăng bi rai ƀuôn prŏng diih, brei adŭ doh jăk diih jing ênguôl, leh anăn kâo amâo srăng hrip ôh mnâo ƀâo mngưi diih.
Kâo srăng bi rai hĕ čar tơl phung roh diih dôk hlăm čar srăng bi kngăr kơ klei anăn.
Kâo srăng prŭng diih ti krah phung găp djuê mnuih, leh anăn kâo srăng suê̆ đao gưm tiŏ diih; leh anăn čar diih srăng jing anôk ênguôl, leh anăn ƀuôn prŏng diih srăng jing êhŏng.
Hlăk anăn čar srăng mdei hruê sabat ñu êjai jih ênuk ñu jing ênguôl, êjai diih dôk hlăm čar phung roh diih; hlăk anăn čar srăng mdei leh anăn mâo hruê sabat ñu.
Êjai ênuk ñu jing ênguôl ñu srăng mâo klei mdei, klei mdei anăn amâo mâo ôh hlăm hruê sabat diih êjai diih dôk hlăm ñu.
Bi kơ phung diih adôk, kâo srăng mơĭt klei jing awăt hlăm ai tiê diñu êjai diñu dôk hlăm čar phung roh diñu; ênai sa pŏk hla kyâo angĭn kpuh srăng brei diñu đuĕ, diñu srăng đuĕ msĕ si arăng đuĕ ti anăp đao gưm, leh anăn diñu srăng êbuh wăt tơdah amâo mâo pô tiŏ diñu ôh.
Diñu srăng têč hnêč hdơ̆ng diñu pô, msĕ si đuĕ kơ đao gưm, wăt tơdah amâo mâo pô tiŏ diñu ôh; leh anăn diih amâo srăng mâo ôh klei ktang bi kdơ̆ng ti anăp phung roh diih.
Diih srăng rai tuč ti krah phung găp djuê mnuih, leh anăn čar phung roh diih srăng ƀơ̆ng diih.
Phung diih adôk srăng djiê ênguôt hlăm čar phung roh diñu kyua klei wê diih, msĕ mơh kyua klei wê phung aê diih, diih srăng djiê ênguôt msĕ si digơ̆.
Ƀiădah tơdah diñu srăng hưn klei wê diñu leh anăn klei wê phung aê diñu hlăm klei jhat ƀai diñu ngă leh bi kdơ̆ng hŏng kâo, leh anăn hlăm klei diñu êbat mdê hŏng klei kâo čiăng,
snăn kâo êbat mdê hŏng klei diñu čiăng leh anăn atăt ba diñu kơ čar phung roh diñu; hlăk anăn tơdah ai tiê diñu amâo khăt klĭt ôh srăng luă gŭ leh anăn diñu tla nư klei wê diñu,
hlăk anăn kâo srăng hdơr kơ klei kâo bi mguôp hŏng Y-Yakôp, kâo srăng hdơr klei kâo bi mguôp hŏng Y-Isăk, leh anăn klei kâo bi mguôp hŏng Y-Abraham, leh anăn kâo srăng hdơr kơ čar.
Ƀiădah čar anăn diñu srăng lui, leh anăn gơ̆ srăng mâo hruê sabat êjai gơ̆ jing ênguôl amâo mâo diñu ôh; leh anăn diñu srăng tla nư klei wê diñu, kyuadah diñu hngah leh klei kâo mtă, leh anăn mngăt diñu bi êmut kơ klei bhiăn kâo.
Ƀiădah wăt tơdah jih klei anăn dưn, tơdah diñu dôk hlăm čar phung roh diñu, kâo amâo srăng hngah kơ diñu ôh, kăn kâo srăng bi êmut kơ diñu rei tơl kâo bi rai hĕ diñu jih leh anăn gao klei kâo bi mguôp hŏng diñu; kyuadah kâo jing Yêhôwa Aê Diê diñu.
Ƀiădah kyua kơ diñu kâo srăng hdơr klei kâo bi mguôp hŏng phung aê diñu, phung kâo atăt bi kbiă leh mơ̆ng čar Êjip ti anăp ală phung găp djuê mnuih, snăn dưi jing Aê Diê diñu. Kâo jing Yêhôwa.”
Anăn jing klei čih, klei mtă, leh anăn klei bhiăn Yêhôwa ngă leh hdơ̆ng ñu hŏng phung ƀuôn sang Israel ti dlông čư̆ Sinai tui si jao leh kơ Y-Môis.
Yêhôwa lač kơ Y-Môis,
“Lač bĕ kơ phung buôn sang Israel, ‘Tơdah sa čô ngă klei ƀuăn myơr mnuih kơ Yêhôwa, tui si ih tĭng ênoh,
klei ih tĭng ênoh sa čô êkei mơ̆ng dua pluh thŭn truh kơ năm pluh thŭn srăng jing êma pluh sêkel prăk, tui si sêkel prăk hlăm adŭ doh jăk.
Tơdah pô anăn jing mniê, klei ih tĭng ênoh srăng jing tlâo pluh sêkel.
Tơdah pô anăn mâo êma thŭn truh kơ dua pluh thŭn, klei ih tĭng ênoh srăng jing dua pluh sêkel kơ sa čô êkei, leh anăn pluh sêkel kơ sa čô mniê.
Tơdah pô anăn mâo sa mlan truh kơ êma thŭn, klei ih tĭng ênoh srăng jing êma sêkel prăk kơ sa čô êkei, leh anăn klei ih tĭng ênoh kơ sa čô mniê srăng jing tlâo sêkel prăk.
Tơdah pô anăn mâo năm pluh thŭn leh anăn êbeh hĭn, klei ih tĭng ênoh srăng jing pluh êma sêkel kơ sa čô êkei, leh anăn pluh sêkel kơ sa čô mniê.
Tơdah pô ngă leh klei ƀuăn jing ƀun đei, amâo dưi brei tui si ênoh ih tĭng, ñu srăng atăt ba gơ̆ ti anăp khua ngă yang, leh anăn khua ngă yang srăng tĭng ênoh gơ̆; khua ngă yang srăng tĭng ênoh tui si pô ƀuăn anăn mâo klei dưi.
Tơdah jing hlô mnơ̆ng arăng khăng myơr jing mnơ̆ng myơr kơ Yêhôwa, jih mnơ̆ng arăng myơr anăn kơ Yêhôwa jing doh jăk.
Ñu amâo dưi bi hrô gơ̆ hŏng sa mnơ̆ng ôh amâodah bi mlih hŏng gơ̆ sa mnơ̆ng jăk hrô hŏng mnơ̆ng jhat, amâodah sa mnơ̆ng jhat hrô hŏng mnơ̆ng jăk; leh anăn tơdah arăng ngă klei bi mlih hlô mnơ̆ng hŏng hlô mnơ̆ng, snăn jih digơ̆ dua, gơ̆ leh anăn mnơ̆ng bi mlih hŏng gơ̆, srăng jing doh jăk.
Tơdah gơ̆ jing hlô mnơ̆ng čhŏ arăng amâo bhiăn myơr jing mnơ̆ng myơr kơ Yêhôwa, mnuih anăn srăng đoh ba hlô anăn ti anăp khua ngă yang,
leh anăn khua ngă yang srăng tĭng ênoh gơ̆ tui si gơ̆ jing jăk amâodah jhat; khua ngă yang tĭng ênoh gơ̆, snăn yơh gơ̆ srăng jing.
Ƀiădah tơdah ñu čiăng bi tui gơ̆, ñu srăng thiăm sa kdrêč hlăm êma kơ ênoh tĭng leh.
Tơdah sa čô mnuih pioh brei sang ñu bi doh jăk kơ Yêhôwa, khua ngă yang srăng tĭng ênoh gơ̆ tui si jăk amâodah jhat; tui si khua ngă yang tĭng ênoh, snăn yơh gơ̆ srăng jing.
Tơdah pô pioh brei leh sang ñu čiăng bi tui gơ̆, ñu srăng thiăm sa kdrêč hlăm êma kơ ênoh prăk khua ngă yang tĭng brei leh, leh anăn gơ̆ srăng jing dŏ ñu.
Tơdah sa čô mnuih pioh brei kơ Yêhôwa sa kdrêč lăn jing ngăn dưn ñu, klei ih tĭng ênoh srăng jing tui si dŭm mjeh pioh rah hlăm gơ̆, sa hômer mjeh mdiê ôrgơ pioh rah arăng srăng tĭng êma pluh sêkel prăk.
Tơdah ñu pioh brei hma ñu mơ̆ng thŭn jubili, ênoh srăng jing ênŭm tui si klei tĭng.
Ƀiădah tơdah ñu pioh brei hma ñu êdei kơ thŭn jubili, snăn khua ngă yang srăng tĭng ênoh gơ̆ tui si thŭn adôk tơl truh thŭn jubili, leh anăn srăng bi hrŏ ênoh tĭng brei leh.
Tơdah pô pioh brei leh hma ñu čiăng lŏ bi tui gơ̆, snăn ñu srăng thiăm sa kdrêč hlăm êma kơ ênoh prăk tĭng brei leh, leh anăn gơ̆ ăt srăng jing dŏ ñu.
Ƀiădah tơdah ñu amâo čiăng bi tui ôh hma anăn, amâodah tơdah ñu čhĭ leh hma kơ pô mkăn, arăng amâo dưi lŏ bi tui gơ̆ ôh.
Ƀiădah tơdah arăng bi wĭt hma anăn ti thŭn jubili, gơ̆ srăng jing doh jăk kơ Yêhôwa, msĕ si sa boh hma arăng pioh brei leh; gơ̆ srăng jing dŏ khua ngă yang.
Tơdah ñu pioh brei kơ Yêhôwa sa boh hma ñu blei leh, amâo djŏ jing sa kdrêč lăn ñu dưn ngăn ôh,
snăn khua ngă yang srăng tĭng ênoh gơ̆ tơl truh thŭn jubili, leh anăn mnuih anăn srăng brei prăk tui si ênoh tĭng hruê anăn jing dŏ doh jăk kơ Yêhôwa.
Ti thŭn jubili hma srăng lŏ wĭt kơ pô čhĭ gơ̆ leh, kơ pô mâo lăn jing dŏ ñu dưn ngăn.
Jih jang klei tĭng ênoh srăng tui hlue ênoh sêkel hlăm adŭ doh jăk: sa sêkel srăng jing dua pluh gêra.
Ƀiădah êđai tal êlâo mơ̆ng hlô mnơ̆ng diih jing leh dŏ Yêhôwa kyua gơ̆ jing êđai tal êlâo, amâo mâo pô dưi pioh brei gơ̆ ôh; thâodah êmô amâodah biăp, gơ̆ jing dŏ Yêhôwa.
Tơdah gơ̆ jing sa drei hlô čhŏ, arăng dưi bi tui gơ̆ tui si ênoh ih tĭng brei, leh anăn lŏ thiăm sa kdrêč hlăm êma kơ gơ̆; amâodah tơdah arăng amâo bi tui gơ̆ ôh, arăng srăng čhĭ gơ̆ tui si ênoh tĭng leh.
Ƀiădah mnơ̆ng jing leh dŏ Yêhôwa sa čô mnuih pioh brei kơ Yêhôwa mơ̆ng dŏ ñu mâo, thâodah mnuih amâodah hlô mnơ̆ng, amâodah hma ñu mâo hŏng klei dưn ngăn, arăng amâo dưi čhĭ amâodah bi tui ôh. Jih jang mnơ̆ng pioh brei leh jing doh jăk hĭn kơ Yêhôwa.
Sa čô mnuih arăng pioh brei leh kơ klei bi rai mơ̆ng krah phung mnuih, arăng amâo dưi bi tui ôh; brei arăng bi mdjiê ñu.’
‘Jih jang sa kdrêč hlăm pluh mơ̆ng lăn, thâodah mjeh mơ̆ng lăn thâodah boh mơ̆ng ana kyâo, jing dŏ Yêhôwa; gơ̆ jing doh jăk kơ Yêhôwa.
Tơdah sa čô mnuih čiăng bi tui đa đa mơ̆ng sa kdrêč hlăm pluh ñu, brei ñu lŏ thiăm sa kdrêč hlăm êma kơ dŏ anăn.
Jih jang sa kdrêč hlăm pluh mơ̆ng êmô leh anăn biăp, grăp drei jing mrô pluh găn ti gŭ giê knuăk, srăng jing doh jăk kơ Yêhôwa.
Arăng amâo dưi ksiêm ôh thâodah gơ̆ jing jăk amâodah jhat, kăn ñu dưi bi mlih gơ̆ rei; leh anăn tơdah bi mlih gơ̆, snăn gơ̆ wăt mnơ̆ng bi mlih gơ̆ srăng jing doh jăk; arăng amâo dưi bi tui gơ̆ ôh.’ ”
Anăn jing klei mtă Yêhôwa brei leh kơ Y-Môis ti dlông čư̆ Sinai kơ phung ƀuôn sang Israel.
“Tơdah sa čô mnuih myơr mnơ̆ng ngă yang jing mnơ̆ng myơr kơ klei êđăp ênang, brei ñu myơr sa drei êmô, knô amâodah ana, mnơ̆ng anăn amâo mâo anôk jhat ôh ti anăp Yêhôwa.
Brei ñu bă kngan ñu ti dlông boh kŏ mnơ̆ng ñu myơr leh anăn koh gơ̆ ti ƀăng bhă sang čhiăm klei bi kƀĭn; leh anăn phung anak êkei Y-Arôn phung khua ngă yang srăng hƀrah êrah jŭm dar ti dlông knưl.
Mơ̆ng klei ngă yang myơr mnơ̆ng kơ klei êđăp ênang, jing mnơ̆ng myơr brei pui ƀơ̆ng kơ Yêhôwa, ñu srăng myơr prăi luôm prôč êhŭng leh anăn jih jang prăi đuôm ti prôč êhŭng,
dua asăr boh ƀleh mbĭt hŏng prăi luôm diñu ti kơiêng, leh anăn jao ti tiê, dŏ anăn ñu srăng mă mbĭt hŏng boh ƀleh.
Phung anak êkei Y-Arôn srăng čuh jih dŏ anăn ti knưl ti dlông mnơ̆ng myơr čuh dôk ti dlông djuh pui dôk ƀơ̆ng; gơ̆ jing mnơ̆ng myơr brei pui ƀơ̆ng, mnâo ƀâo mngưi kơ Yêhôwa.
Tơdah mnơ̆ng ñu myơr pioh kơ klei ngă yang myơr mnơ̆ng kơ klei êđăp ênang kơ Yêhôwa jing sa drei biăp amâo bê, knô amâodah ana, brei ñu myơr gơ̆ amâo mâo anôk jhat ôh.
Tơdah ñu myơr sa drei êđai biăp jing mnơ̆ng myơr, brei ñu myơr gơ̆ ti anăp Yêhôwa,
bă kngan ñu ti dlông boh kŏ mnơ̆ng ñu myơr, leh anăn koh gơ̆ ti anăp sang čhiăm klei bi kƀĭn. Phung anak êkei Y-Arôn srăng hƀrah êrah gơ̆ ti dlông knưl jŭm dar.
Mơ̆ng klei ngă yang myơr mnơ̆ng kơ klei êđăp ênang jing sa mnơ̆ng myơr brei pui ƀơ̆ng kơ Yêhôwa, ñu srăng myơr prăi gơ̆, jih ku êmŏng gơ̆ mă mơ̆ng giăm klang rŏng, prăi luôm prôč êhŭng, jih prăi đuôm ti prôč êhŭng,
leh anăn dua asăr boh ƀleh mbĭt hŏng prăi luôm digơ̆ ti kơiêng, leh anăn jao ti tiê, dŏ anăn ñu srăng mă mbĭt hŏng boh ƀleh.
Khua ngă yang srăng čuh jih dŏ anăn ti dlông knưl, jing mnơ̆ng ƀơ̆ng huă myơr brei pui ƀơ̆ng kơ Yêhôwa.
Tơdah mnơ̆ng ñu myơr jing sa drei bê, brei ñu myơr gơ̆ ti anăp Yêhôwa,
bă kngan ñu ti dlông boh kŏ gơ̆, leh anăn koh gơ̆ ti anăp sang čhiăm klei bi kƀĭn. Leh anăn phung anak êkei Y-Arôn srăng hƀrah êrah gơ̆ ti dlông knưl jŭm dar.
Ñu srăng myơr gơ̆ jing mnơ̆ng myơr brei pui ƀơ̆ng kơ Yêhôwa, prăi luôm prôč êhŭng leh anăn jih jang prăi đuôm ti prôč êhŭng,
leh anăn dua asăr boh ƀleh mbĭt hŏng prăi luôm digơ̆ ti kơiêng, leh anăn jao ti tiê, dŏ anăn ñu srăng mă mbĭt hŏng boh ƀleh.
Khua ngă yang srăng čuh jih dŏ anăn ti dlông knưl jing mnơ̆ng ƀơ̆ng huă myơr brei pui ƀơ̆ng, jing mnâo ƀâo mngưi. Jih jang prăi jing dŏ Yêhôwa.
Anei srăng jing sa klei bhiăn nanao hlăm jih jang ênuk diih, hlăm jih jang anôk diih dôk; đăm diih ƀơ̆ng prăi amâodah êrah ôh.”
Yêhôwa lač kơ Y-Môis, “Blŭ bĕ kơ phung ƀuôn sang Israel,
Tơdah sa čô tăm ngă soh hŏng klei amâo čŏng čiăng, gao sa mta klei Yêhôwa mtă leh amâo brei ngă ôh,
tơdah jing khua ngă yang arăng trôč leh êa ƀâo mngưi ngă soh, kyua anăn ñu bi msoh phung ƀuôn sang, brei ñu myơr kyua klei soh ñu ngă leh sa drei êmô knô êđai amâo mâo anôk jhat ôh kơ Yêhôwa jing mnơ̆ng myơr kyua klei soh.
Brei ñu đoh ba êmô knô ti ƀăng bhă sang čhiăm klei bi kƀĭn ti anăp Yêhôwa, bă kngan ñu ti dlông boh kŏ êmô knô, leh anăn koh êmô knô ti anăp Yêhôwa.
Khua ngă yang arăng trôč êa ƀâo mngưi leh srăng mă đa đa êrah êmô knô leh anăn ba kơ sang čhiăm klei bi kƀĭn.
Khua ngă yang srăng đrŭt kđiêng ñu hlăm êrah leh anăn hƀrah êrah kjuh bliư̆ ti anăp Yêhôwa ti anăp čhiăm păng ti adŭ doh jăk.
Khua ngă yang srăng tak đa đa êrah ti dlông ki knưl mnơ̆ng ƀâo mngưi ti anăp Yêhôwa hlăm sang čhiăm klei bi kƀĭn, leh anăn êrah êmô knô adôk ñu srăng tuh ti jơ̆ng knưl mnơ̆ng myơr čuh dôk ti ƀăng bhă sang čhiăm klei bi kƀĭn.
Ñu srăng mă hĕ jih jang prăi êmô knô jing mnơ̆ng myơr kyua klei soh, prăi luôm prôč êhŭng leh anăn jih jang prăi đuôm ti prôč êhŭng,
leh anăn dua asăr boh ƀleh mbĭt hŏng prăi luôm digơ̆ ti kơiêng, leh anăn jao ti tiê, dŏ ñu mă mbĭt hŏng boh ƀleh
(msĕ si arăng mă dŏ anăn mơ̆ng êmô klei ngă yang myơr mnơ̆ng kơ klei êđăp ênang), leh anăn khua ngă yang srăng čuh digơ̆ ti dlông knưl mnơ̆ng myơr čuh.
Ƀiădah klĭt êmô knô leh anăn jih jang kđeh gơ̆, wăt boh kŏ gơ̆, jơ̆ng gơ̆, prôč êhŭng gơ̆, leh anăn eh gơ̆,
jih sa drei êmô knô anăn ñu srăng ba ti êngao wăl, kơ anôk doh, anôk arăng tuh hbâo, leh anăn ñu srăng čuh gơ̆ hŏng pui djuh. Arăng srăng čuh gơ̆ ti anôk arăng tuh hbâo.
Tơdah jih jang phung Israel bi kƀĭn tăm ngă soh leh hŏng klei amâo čŏng čiăng, leh anăn klei anăn jing hgăm kơ ală phung bi kƀĭn, leh anăn diñu ngă sa klei Yêhôwa mtă đăm brei ngă ôh, leh anăn jing soh leh,
tơdah klei soh diñu ngă bi êdah leh, phung bi kƀĭn srăng myơr sa drei êmô knô êđai kơ mnơ̆ng myơr kyua klei soh, leh anăn đoh ba gơ̆ ti anăp sang čhiăm.
Phung khua mduôn hlăm phung Israel srăng bă kngan diñu ti dlông boh kŏ êmô knô ti anăp Yêhôwa, leh anăn arăng srăng koh êmô knô ti anăp Yêhôwa.
Khua ngă yang arăng trôč êa ƀâo mngưi leh srăng ba đa đa êrah êmô knô kơ sang čhiăm klei bi kƀĭn,
leh anăn khua ngă yang srăng đrŭt kđiêng ñu hlăm êrah leh anăn hƀrah gơ̆ kjuh bliư̆ ti anăp Yêhôwa ti anăp čhiăm păng.
Ñu srăng tak đa đa êrah ti ki knưl dôk hlăm sang čhiăm ti anăp Yêhôwa; leh anăn êrah adôk ñu srăng tuh ti jơ̆ng knưl mnơ̆ng myơr čuh dôk ti ƀăng bhă sang čhiăm klei bi kƀĭn.
Ñu srăng mă hĕ jih jang prăi gơ̆ leh anăn čuh ti dlông knưl.
Snei ñu srăng ngă hŏng êmô knô: msĕ si ñu ngă leh hŏng êmô knô mnơ̆ng myơr kyua klei soh, msĕ snăn mơh ñu srăng ngă hŏng dŏ anei. Leh anăn khua ngă yang srăng ngă klei bi doh klei soh digơ̆, leh anăn digơ̆ srăng mâo klei pap brei.
Leh anăn ñu srăng ba êmô knô ti êngao wăl, leh anăn čuh gơ̆ msĕ si ñu čuh leh êmô knô tal êlâo; gơ̆ jing mnơ̆ng myơr kyua klei soh phung bi kƀĭn.
Tơdah sa čô khua kiă kriê tăm ngă soh, gao hŏng klei amâo čŏng čiăng ôh sa klei Yêhôwa Aê Diê ñu mtă leh amâo brei ngă ôh, leh anăn jing soh leh,
tơdah ñu thâo klei soh ñu ngă leh, brei ñu mă ba myơr sa drei bê knô amâo mâo anôk jhat ôh,
leh anăn bă kngan ñu ti dlông boh kŏ bê anăn, leh anăn koh gơ̆ ti anôk diñu koh mnơ̆ng myơr čuh ti anăp Yêhôwa. Gơ̆ jing sa mnơ̆ng myơr kyua klei soh.
Leh anăn khua ngă yang srăng mă đa đa êrah mnơ̆ng myơr kyua klei soh hŏng kđiêng ñu leh anăn mia ti ki knưl mnơ̆ng myơr čuh, leh anăn tuh êrah adôk ti jơ̆ng knưl mnơ̆ng myơr čuh.
Jih prăi gơ̆ ñu srăng čuh ti dlông knưl, msĕ si prăi klei ngă yang mnơ̆ng myơr kơ klei êđăp ênang. Snăn khua ngă yang srăng ngă klei bi doh klei soh gơ̆, leh anăn gơ̆ srăng mâo klei pap brei.
Tơdah sa čô hlăm phung ƀuôn sang tăm ngă soh hŏng klei amâo čŏng čiăng, gao sa klei Yêhôwa mtă leh amâo brei ngă ôh leh anăn jing soh leh,
tơdah ñu thâo klei soh ñu ngă leh, brei ñu đoh ba myơr sa drei bê ana amâo mâo anôk jhat ôh, kyua klei soh ñu ngă leh.
Brei ñu bă kngan ñu ti dlông boh kŏ mnơ̆ng myơr kyua klei soh leh anăn koh mnơ̆ng myơr kyua klei soh hlăm anôk arăng myơr mnơ̆ng myơr čuh.
Leh anăn khua ngă yang srăng mă đa đa êrah hŏng kđiêng ñu, mia ti ki knưl mnơ̆ng myơr čuh, leh anăn tuh jih êrah adôk ti jơ̆ng knưl.
Êdei tinăn ñu srăng mă hĕ jih jang prăi gơ̆, msĕ si arăng mă prăi mơ̆ng mnơ̆ng myơr kơ klei êđăp ênang, leh anăn khua ngă yang srăng čuh gơ̆ ti dlông knưl jing mnâo ƀâo mngưi kơ Yêhôwa. Snăn khua ngă yang srăng ngă klei bi doh klei soh kơ gơ̆, leh anăn gơ̆ srăng mâo klei pap brei.
Tơdah ñu đoh ba sa drei êđai biăp jing mnơ̆ng myơr kyua klei soh, brei ñu đoh ba sa drei ana amâo mâo anôk jhat ôh.
Brei ñu bă kngan ñu ti dlông boh kŏ mnơ̆ng myơr kyua klei soh, leh anăn koh gơ̆ jing mnơ̆ng myơr kyua klei soh hlăm anôk diñu koh mnơ̆ng myơr čuh.
Leh anăn khua ngă yang srăng mă đa đa êrah mnơ̆ng myơr kyua klei soh hŏng kđiêng ñu, leh anăn mia ti ki knưl mnơ̆ng myơr čuh, leh anăn tuh hĕ jih êrah adôk ti jơ̆ng knưl.
Ñu srăng mă hĕ jih jang prăi msĕ si ñu mă prăi êđai biăp arăng ngă yang myơr kơ klei êđăp ênang; leh anăn khua ngă yang srăng čuh gơ̆ ti dlông knưl, ti dlông mnơ̆ng myơr brei pui ƀơ̆ng kơ Yêhôwa. Snăn khua ngă yang srăng ngă klei bi doh klei soh gơ̆ ngă leh, leh anăn gơ̆ srăng mâo klei pap brei.”
“Tơdah sa čô ngă soh kyuadah jing arăng mtă brei hưn, leh anăn ñu jing pô hưn, ƀiădah amâo blŭ ôh ya ñu ƀuh amâodah thâo, ñu srăng klam klei soh ñu pô.
Tơdah sa čô amâo yŏng thâo ôh tăm ruêh mnơ̆ng čhŏ thâodah asei mlei djiê sa drei hlô dliê, amâodah sa drei mnơ̆ng rông, amâodah sa drei mnơ̆ng êbat ban, pô anăn jing čhŏ leh, ñu srăng jing soh yơh.
Tơdah ñu ruêh mnơ̆ng čhŏ mơ̆ng mnuih, amâo yŏng thâo ôh, thâodah ya mnơ̆ng amâo doh bi čhŏ leh ñu, tơdah klei anăn bi êdah kơ ñu, ñu srăng jing soh.
Tơdah sa čô blŭ hŏng kƀông ñu ruăt kat asei čiăng ngă klei jhat amâodah klei jăk, ya mta klei ruăt kat asei arăng khăng ngă, leh anăn ñu amâo thâo ôh, tơdah klei anăn bi êdah kơ ñu, ñu srăng jing soh.
Tơdah sa čô jing soh hŏng sa mta klei anei, brei ñu hưn klei soh ñu ngă leh,
leh anăn brei ñu ba mnơ̆ng myơr kơ klei gao klei bhiăn kơ Yêhôwa kyua klei soh ñu ngă leh, sa drei ana biăp amâodah bê, jing mnơ̆ng myơr kyua klei soh. Leh anăn khua ngă yang srăng ngă klei bi doh klei soh ñu.
Tơdah ñu amâo dưi mâo sa drei êđai biăp, snăn brei ñu djă ba dua drei mgăm amâodah dua drei êđai ktrâo jing mnơ̆ng myơr kơ klei gao klei bhiăn kơ Yêhôwa kyua klei soh ñu ngă leh, sa drei pioh kơ mnơ̆ng myơr kyua klei soh, leh anăn sa drei mkăn pioh kơ mnơ̆ng myơr čuh.
Brei ñu djă ba digơ̆ kơ khua ngă yang. Khua ngă yang srăng myơr êlâo hĭn mnơ̆ng myơr kyua klei soh. Ñu srăng wit kkuê gơ̆, ƀiădah amâo srăng bi tloh boh kŏ gơ̆ ôh.
Leh anăn ñu srăng hƀrah đa đa êrah mnơ̆ng myơr kyua klei soh ti djiêu knưl, leh anăn êrah adôk ñu srăng tuh ti jơ̆ng knưl; gơ̆ jing mnơ̆ng myơr kyua klei soh.
Leh anăn ñu srăng myơr mnơ̆ng tal dua jing mnơ̆ng myơr čuh tui si klei bhiăn; leh anăn khua ngă yang srăng ngă klei bi doh klei soh pô anăn ngă leh, leh anăn gơ̆ srăng mâo klei pap brei.
Tơdah ñu amâo dưi mâo dua drei mgăm amâodah dua drei êđai ktrâo ôh, brei ñu djă ba mnơ̆ng myơr kyua klei soh ñu ngă leh sa kdrêč hlăm pluh êphah kpŭng ƀhĭ jing mnơ̆ng myơr kyua klei soh. Đăm brei ñu dưm êa boh ôliwơ ti dlông gơ̆ ôh amâodah dưm mnơ̆ng ƀâo mngưi, kyuadah gơ̆ jing mnơ̆ng myơr kyua klei soh.
Brei ñu djă ba gơ̆ kơ khua ngă yang, leh anăn khua ngă yang srăng mă sa kpăt dŏ anăn jing kdrêč bi hdơr leh anăn čuh dŏ anăn ti knưl ti dlông mnơ̆ng myơr brei pui ƀơ̆ng kơ Yêhôwa. Gơ̆ jing mnơ̆ng myơr kyua klei soh.
Snăn khua ngă yang srăng ngă klei bi doh klei soh kơ pô ngă soh leh hlăm sa mta mnơ̆ng anei, leh anăn gơ̆ srăng mâo klei pap brei. Ya mnơ̆ng adôk srăng pioh kơ khua ngă yang, msĕ si hŏng mnơ̆ng myơr kpŭng ƀhĭ.”
Yêhôwa lač kơ Y-Môis,
“Tơdah sa čô amâo dôk sĭt suôr ôh tăm ngă soh hŏng klei amâo čŏng čiăng hlăm sa mta mnơ̆ng pioh kơ Yêhôwa, brei ñu đoh ba sa drei biăp knô amâo mâo anôk jhat ôh jing mnơ̆ng myơr kyua klei gao klei bhiăn kơ Yêhôwa, ih tĭng hŏng sêkel prăk tui si sêkel prăk adŭ doh jăk; jing mnơ̆ng myơr kyua klei gao klei bhiăn.
Msĕ mơh brei gơ̆ lŏ bi wĭt kyua klei ngă amâo djŏ hŏng mnơ̆ng doh jăk, leh anăn srăng thiăm sa kdrêč hlăm êma, leh anăn brei kơ khua ngă yang. Leh anăn khua ngă yang srăng ngă klei bi doh klei soh gơ̆ hŏng biăp knô jing mnơ̆ng myơr kyua klei gao klei bhiăn, leh anăn gơ̆ srăng mâo klei pap brei.
Tơdah sa čô ngă soh êjai ngă sa klei Yêhôwa mtă leh amâo brei ngă ôh, wăt tơdah ñu amâo thâo ôh klei anăn, ƀiădah ñu jing soh leh, leh anăn srăng klam klei soh ñu pô.
Brei ñu đoh ba kơ khua ngă yang sa drei biăp knô amâo mâo anôk jhat ôh mơ̆ng phung biăp, ih tĭng leh ênoh tui si ênoh mnơ̆ng myơr kyua klei gao klei bhiăn, leh anăn khua ngă yang srăng ngă klei bi doh klei soh gơ̆ ngă hŏng klei amâo čŏng čiăng, leh anăn gơ̆ srăng mâo klei pap brei.
Anăn jing mnơ̆ng myơr kyua klei gao klei bhiăn gơ̆ jing soh leh ti anăp Yêhôwa.”
Yêhôwa lač kơ Y-Môis,
“Tơdah sa čô ngă soh leh anăn amâo dôk sĭt suôr ôh hŏng Yêhôwa hŏng klei ñu mplư pô riêng gah ñu kơ klei jao dŏ dô, amâodah kiă kriê brei, amâodah hŏng klei tlĕ, amâodah ktư̆ juă leh pô riêng gah ñu,
amâodah duñ ya mnơ̆ng luč leh ƀiădah hngah leh anăn kat asei hŏng klei luar — ngă sa mta hlăm jih jang klei mnuih khăng ngă jing soh leh —
tơdah sa čô ngă soh msĕ snăn, brei ñu bi wĭt ya mnơ̆ng ñu tlĕ mă leh, amâodah mă hŏng klei mgô̆, amâodah mnơ̆ng arăng jao leh kơ ñu, amâodah mnơ̆ng luč leh ñu duñ,
amâodah kyua mnơ̆ng ñu kat asei leh hŏng klei luar, brei ñu lŏ bi wĭt gơ̆ ênŭm, leh anăn brei ñu lŏ thiăm sa kdrêč hlăm êma, leh anăn brei kơ pô gơ̆ hlăm hruê ñu myơr mnơ̆ng myơr kyua klei gao klei bhiăn.
Ñu srăng đoh ba kơ khua ngă yang mnơ̆ng myơr kyua klei gao klei bhiăn kơ Yêhôwa sa drei biăp knô amâo mâo anôk jhat ôh, ih tĭng leh djŏ hŏng ênoh kơ sa mnơ̆ng myơr kyua klei gao klei bhiăn.
Leh anăn khua ngă yang srăng ngă klei bi doh klei soh gơ̆ ti anăp Yêhôwa, leh anăn gơ̆ srăng mâo klei pap brei kơ ya klei arăng khăng ngă leh anăn jing soh.”
Yêhôwa lač kơ Y-Môis, “Mtă kơ Y-Arôn leh anăn phung anak êkei ñu, lač,
Anei jing klei bhiăn kơ mnơ̆ng myơr čuh. Mnơ̆ng myơr čuh srăng dôk ti anôk arăng kuč pui ti dlông knưl jih mlam tơl aguah, leh anăn arăng srăng kiă pui ti dlông knưl brei dôk ƀơ̆ng nanao.
Khua ngă yang srăng hơô ao mrai kbuă, leh anăn čŭt čhum mrai kbuă, srăng ya ih mă hĕ hbâo mơ̆ng pui ƀơ̆ng mnơ̆ng myơr čuh ti knưl, leh anăn srăng dưm hbâo anăn ti djiêu knưl.
Leh anăn ñu srăng toh hĕ čhum ao ñu, leh anăn lŏ hơô čhum ao mkăn, leh anăn ba hbâo anăn ti êngao wăl hlăm anôk doh.
Pui ti dlông knưl arăng srăng kiă brei ƀơ̆ng nanao, đăm brei pui anăn ram ôh. Grăp aguah khua ngă yang srăng dăp djuh ti dlông ñu, ñu srăng dưm mnơ̆ng myơr čuh bi djŏ tal, leh anăn čuh prăi mnơ̆ng myơr kơ klei êđăp ênang ti dlông mnơ̆ng myơr čuh.
Arăng srăng kiă pui brei ƀơ̆ng nanao ti dlông knưl; đăm brei pui anăn ram ôh.
Anei jing klei bhiăn kơ mnơ̆ng myơr kpŭng ƀhĭ. Phung anak êkei Y-Arôn srăng myơr gơ̆ kơ Yêhôwa ti anăp knưl.
Sa khua ngă yang čô srăng mă sa kpăt kpŭng ƀhĭ mơ̆ng mnơ̆ng myơr kpŭng ƀhĭ mbĭt hŏng êa boh ôliwơ gơ̆ wăt jih jang mnơ̆ng ƀâo mngưi arăng dưm ti mnơ̆ng myơr kpŭng ƀhĭ, leh anăn čuh mnơ̆ng anăn ti dlông knưl, jing kdrêč bi hdơr, mnâo ƀâo mngưi kơ Yêhôwa.
Y-Arôn leh anăn phung anak êkei ñu srăng ƀơ̆ng ya mnơ̆ng adôk; diñu srăng ƀơ̆ng gơ̆ amâo mâo kpei hlăm sa bĭt anôk doh jăk; hlăm wăl sang čhiăm klei bi kƀĭn diñu srăng ƀơ̆ng gơ̆.
Đăm brei arăng ăm gơ̆ mâo kpei ôh. Kâo brei dŏ anăn jing kdrêč diñu mơ̆ng mnơ̆ng myơr brei pui ƀơ̆ng. Gơ̆ jing sa mnơ̆ng doh jăk hĭn, msĕ si mnơ̆ng myơr kyua klei soh leh anăn mnơ̆ng myơr kyua klei gao klei bhiăn.
Grăp čô êkei hlăm phung anak Y-Arôn dưi ƀơ̆ng gơ̆, msĕ si mtă leh hlŏng lar hlăm jih jang ênuk diih, mơ̆ng mnơ̆ng myơr brei pui ƀơ̆ng kơ Yêhôwa; hlei pô ruêh mnơ̆ng anăn srăng jing doh jăk.”
Yêhôwa lač kơ Y-Môis,
“Anei jing mnơ̆ng myơr Y-Arôn leh anăn phung anak êkei ñu srăng myơr kơ Yêhôwa ti hruê arăng trôč êa ƀâo mngưi ti diñu: sa kdrêč hlăm pluh êphah kpŭng ƀhĭ jing mnơ̆ng myơr kpŭng ƀhĭ arăng khăng myơr, sa mkrah kơ aguah leh anăn sa mkrah kơ tlam.
Arăng srăng mkra ñu hlăm gŏ čao mbĭt hŏng êa boh ôliwơ; brei ih mă ba gơ̆ leh mmai bi jăk, bi kdrêč ăm leh msĕ si mnơ̆ng myơr kpŭng ƀhĭ, leh anăn myơr gơ̆ jing mnâo ƀâo mngưi kơ Yêhôwa.
Khua ngă yang hlăm phung anak êkei Y-Arôn, pô arăng trôč êa ƀâo mngưi pioh čuê ñu, srăng myơr gơ̆ kơ Yêhôwa tui si mtă leh hlŏng lar; arăng srăng čuh gơ̆ jih.
Grăp mnơ̆ng myơr kpŭng ƀhĭ kyua sa čô khua ngă yang arăng srăng čuh jih; arăng amâo srăng ƀơ̆ng gơ̆ ôh.”
Yêhôwa lač kơ Y-Môis,
“Lač bĕ kơ Y-Arôn leh anăn phung anak êkei ñu, Anei jing klei bhiăn kơ mnơ̆ng myơr kyua klei soh. Hlăm anôk arăng koh mnơ̆ng myơr čuh, arăng srăng koh mnơ̆ng myơr kyua klei soh ti anăp Yêhôwa; gơ̆ jing doh jăk hĭn.
Khua ngă yang pô myơr gơ̆ kyua klei soh srăng ƀơ̆ng gơ̆; arăng srăng ƀơ̆ng gơ̆ hlăm sa bĭt anôk doh jăk hlăm wăl sang čhiăm klei bi kƀĭn.
Ya mnơ̆ng blĭng kđeh gơ̆ srăng jing doh jăk. Tơdah êrah gơ̆ kčaĭ djŏ ti čhiăm ao, brei ih boh čhiăm djŏ êrah hlăm sa bĭt anôk doh jăk.
Gŏ lăn arăng tŭk leh gơ̆, brei arăng bi mčah hĕ; bi tơdah hlăm gŏ kông arăng tŭk gơ̆ leh, brei arăng čhao uă leh anăn rao hŏng êa.
Grăp čô êkei hlăm phung khua ngă yang dưi ƀơ̆ng gơ̆; gơ̆ jing doh jăk hĭn.
Ƀiădah đăm ƀơ̆ng ôh mnơ̆ng myơr kyua klei soh mơ̆ng mnơ̆ng anăn arăng ba leh đa đa êrah kơ sang čhiăm klei bi kƀĭn čiăng ngă klei bi doh klei soh hlăm adŭ doh jăk; brei arăng čuh gơ̆ hŏng pui.”
“Anei jing klei bhiăn kơ mnơ̆ng myơr kyua klei gao klei bhiăn. Gơ̆ jing doh jăk hĭn.
Hlăm anôk arăng koh mnơ̆ng myơr čuh, arăng srăng koh mnơ̆ng myơr kyua klei gao klei bhiăn, leh anăn tuh êrah gơ̆ jŭm dar ti dlông knưl.
Arăng srăng myơr jih prăi gơ̆, ku êmŏng gơ̆, prăi luôm prôč êhŭng,
dua asăr boh ƀleh mbĭt hŏng prăi đuôm ti digơ̆ ti kơiêng, leh anăn jao ti tiê, dŏ anăn ñu srăng mă hĕ mbĭt hŏng boh ƀleh.
Khua ngă yang srăng čuh digơ̆ ti knưl jing mnơ̆ng myơr brei pui ƀơ̆ng kơ Yêhôwa. Gơ̆ jing mnơ̆ng myơr kyua klei gao klei bhiăn.
Grăp čô êkei hlăm phung khua ngă yang dưi ƀơ̆ng gơ̆; arăng srăng ƀơ̆ng gơ̆ hlăm sa bĭt anôk doh jăk; gơ̆ jing doh jăk hĭn.
Mnơ̆ng myơr kyua klei gao klei bhiăn jing msĕ si mnơ̆ng myơr kyua klei soh, mâo sa klei bhiăn kơ digơ̆; khua ngă yang pô ngă bruă klei bi doh kơ klei soh anăn srăng mâo mnơ̆ng myơr anăn.
Khua ngă yang pô myơr mnơ̆ng arăng myơr čuh srăng mâo kơ ñu pô klĭt mơ̆ng mnơ̆ng myơr čuh ñu myơr leh.
Grăp mnơ̆ng myơr kpŭng ƀhĭ ăm leh ti kpur, jih jang mnơ̆ng atŭk hlăm gŏ amâodah ghang hŏng ktĭt srăng bha khua ngă yang pô myơr gơ̆.
Grăp mnơ̆ng myơr kpŭng ƀhĭ bi lŭk hŏng êa boh ôliwơ amâodah lui thu srăng pioh mbha mdŭm kơ jih jang anak êkei Y-Arôn.
Anei jing klei bhiăn kơ klei ngă yang myơr mnơ̆ng kơ klei êđăp ênang arăng dưi myơr kơ Yêhôwa.
Tơdah arăng myơr gơ̆ kơ klei bi mni, ñu srăng myơr hŏng mnơ̆ng myơr klei bi mni ƀêñ amâo mâo kpei: thâodah ƀêñ bi lŭk hŏng prăi ôliwơ amâodah ƀêñ êpih krih prăi ôliwơ, leh anăn ƀêñ kpŭng ƀhĭ lŭk bi jăk hŏng prăi ôliwơ.
Mbĭt hŏng klei ngă yang mnơ̆ng myơr kơ klei êđăp ênang kơ klei bi mni, brei ñu ba mnơ̆ng ñu myơr mbĭt hŏng ƀêñ kpŭng mâo kpei.
Mơ̆ng dŏ anăn ñu srăng myơr sa kdrêč mơ̆ng grăp mta mnơ̆ng myơr, jing mnơ̆ng myơr kơ Yêhôwa; dŏ anăn srăng pioh kơ khua ngă yang pô tuh êrah mnơ̆ng myơr kơ klei êđăp ênang.
Kđeh mnơ̆ng ngă yang myơr kơ klei êđăp ênang kơ klei bi mni arăng srăng ƀơ̆ng ti hruê arăng myơr; arăng amâo dưi lui sa mnơ̆ng tơl aguah ôh.
Ƀiădah tơdah mnơ̆ng ngă yang ñu myơr jing sa mnơ̆ng myơr hŏng klei ƀuăn amâodah mnơ̆ng myơr hŏng klei čiăng, arăng srăng ƀơ̆ng ñu ti hruê arăng myơr mnơ̆ng ngă yang ñu, leh anăn ya mnơ̆ng adôk arăng dưi ƀơ̆ng hruê mgi.
Ƀiădah kđeh adôk mơ̆ng mnơ̆ng ngă yang tơl hruê tal tlâo, brei arăng čuh hŏng pui.
Tơdah arăng ƀơ̆ng kđeh mnơ̆ng ngă yang myơr kơ klei êđăp ênang ti hruê tal tlâo, Yêhôwa amâo srăng tŭ ôh pô myơr gơ̆, mnơ̆ng anăn kăn Yêhôwa srăng yap yuôm rei kơ ñu; gơ̆ srăng jing mnơ̆ng Yêhôwa bi êmut, leh anăn pô ƀơ̆ng mnơ̆ng anăn srăng klam klei wê ñu.
Kđeh blĭng leh mnơ̆ng amâo doh arăng amâo dưi ƀơ̆ng ôh; brei arăng čuh gơ̆ hŏng pui. Jih jang hlei pô jing doh dưi ƀơ̆ng kđeh,
ƀiădah pô ƀơ̆ng kđeh mnơ̆ng ngă yang myơr kơ klei êđăp ênang kơ Yêhôwa êjai mâo klei čhŏ mrŏ ti ñu, pô anăn brei arăng khăt hĕ mơ̆ng phung ƀuôn sang ñu.
Leh anăn tơdah arăng ruêh sa mnơ̆ng amâo doh, thâodah mnuih amâo doh, hlô amâo doh, amâodah sa mnơ̆ng mkăn Yêhôwa bi êmut amâo doh, leh anăn srăng ƀơ̆ng kđeh mnơ̆ng ngă yang myơr kơ klei êđăp ênang, pô anăn brei arăng khăt hĕ mơ̆ng phung ƀuôn sang ñu.”
Yêhôwa lač kơ Y-Môis,
“Lač bĕ kơ phung ƀuôn sang Israel, Đăm brei diih ƀơ̆ng ôh prăi êmô, biăp, amâodah bê.
Prăi sa drei hlô mnơ̆ng djiê kmăp, leh anăn prăi sa drei mnơ̆ng hlô dliê hiêk arăng dưi yua kơ bruă mkăn, ƀiădah diih amâo dưi ƀơ̆ng ôh hơăi.
Kyuadah grăp čô ƀơ̆ng prăi hlô mnơ̆ng arăng myơr brei pui ƀơ̆ng kơ Yêhôwa, brei arăng khăt hĕ ñu mơ̆ng phung ƀuôn sang ñu.
Wăt đăm diih ƀơ̆ng êrah ôh, thâodah êrah čĭm čap amâodah êrah hlô mnơ̆ng hlăm ya anôk diih dôk.
Hlei pô srăng ƀơ̆ng êrah, pô anăn brei arăng khăt hĕ mơ̆ng phung ƀuôn sang ñu.”
Yêhôwa lač kơ Y-Môis,
“Lač bĕ kơ phung ƀuôn sang Israel, Hlei pô myơr mnơ̆ng ngă yang kơ klei êđăp ênang kơ Yêhôwa srăng đoh ba mnơ̆ng ñu myơr kơ Yêhôwa. Mơ̆ng mnơ̆ng ngă yang myơr kơ klei êđăp ênang
ñu srăng djă ba hŏng kngan ñu pô mnơ̆ng myơr brei pui ƀơ̆ng kơ Yêhôwa; ñu srăng djă ba prăi mbĭt hŏng kdrêč đah da, čiăng kơ arăng dưi hdai kdrêč đah da jing mnơ̆ng myơr hdai ti anăp Yêhôwa.
Khua ngă yang srăng čuh prăi ti dlông knưl, ƀiădah kdrêč đah da pioh kơ Y-Arôn leh anăn phung anak êkei ñu.
Leh anăn diih srăng brei mra hnuă kơ khua ngă yang jing mnơ̆ng myơr mơ̆ng mnơ̆ng ngă yang diih myơr kơ klei êđăp ênang.
Hlei pô hlăm phung anak êkei Y-Arôn myơr êrah leh anăn prăi mnơ̆ng myơr kơ klei êđăp ênang srăng mâo mra hnuă kơ ñu pô.
Kyuadah kdrêč đah da arăng hdai leh anăn mra arăng myơr leh, kâo mă mơ̆ng phung ƀuôn sang Israel mơ̆ng mnơ̆ng ngă yang diñu myơr kơ klei êđăp ênang, leh anăn kâo brei digơ̆ kơ khua ngă yang Y-Arôn leh anăn phung anak êkei ñu, anăn jing sa klei bhiăn dôk nanao phung anak Israel srăng tui hlue.
Anăn kdrêč pioh kơ Y-Arôn leh anăn phung anak êkei ñu mơ̆ng mnơ̆ng myơr brei pui ƀơ̆ng kơ Yêhôwa, jao brei kơ diñu ti hruê arăng pioh brei diñu kơ bruă jing khua ngă yang kơ Yêhôwa.
Yêhôwa mtă leh klei anăn brei phung ƀuôn sang Israel brei kơ diñu ti hruê arăng trôč êa ƀâo mngưi ti diñu; jing sa klei bhiăn dôk nanao hlăm jih jang ênuk diñu.”
Anăn jing klei bhiăn kơ mnơ̆ng myơr čuh, mnơ̆ng myơr kpŭng ƀhĭ, mnơ̆ng myơr kyua klei soh, mnơ̆ng myơr kyua klei gao klei bhiăn, klei pioh brei, leh anăn mnơ̆ng myơr kơ klei êđăp ênang,
Yêhôwa mtă leh kơ Y-Môis ti dlông čư̆ Sinai, ti hruê ñu mtă kơ phung ƀuôn sang Israel ba mnơ̆ng digơ̆ myơr kơ Yêhôwa hlăm kdrăn tač Sinai.
Yêhôwa lač kơ Y-Môis,
“Atăt ba Y-Arôn leh anăn phung anak êkei ñu mbĭt hŏng ñu, čhiăm ao, êa ƀâo mngưi pioh trôč, êmô knô myơr kyua klei soh, dua drei biăp knô, leh anăn bai dưm kpŭng amâo mâo kpei,
leh anăn bi kƀĭn jih jang phung ƀuôn sang ti ƀăng bhă sang čhiăm klei bi kƀĭn.”
Y-Môis ngă tui si Yêhôwa mtă leh kơ ñu; leh anăn phung ƀuôn sang bi kƀĭn leh ti ƀăng bhă sang čhiăm klei bi kƀĭn.
Y-Môis lač kơ phung bi kƀĭn, “Anei jing klei Yêhôwa mtă leh brei ngă.”
Y-Môis brei Y-Arôn leh anăn phung anak êkei gơ̆ hriê ti anăp leh anăn bi mnei digơ̆ hŏng êa.
Ñu bi hơô gơ̆ ao kpal, hyuă gơ̆ hŏng hdrăng kơiêng, bi hơô gơ̆ ao jhung, leh anăn bi hơô ao êphôt kơ gơ̆, hyuă hŏng hdrăng kơiêng êphôt mñam hŏng klei mbruă, čiăng bi đuôm ao êphôt kơ gơ̆.
Ñu dưm mnal đah da ti gơ̆, leh anăn ti mnal đah da ñu dưm Urim leh anăn Thumim.
Ñu mđua kưn ti boh kŏ gơ̆, leh anăn ti anăp kưn ñu dưm pŏk mdhă điêt mah, jing đuôn mtao doh jăk, tui si Yêhôwa mtă leh kơ Y-Môis.
Leh anăn Y-Môis mă êa ƀâo mngưi pioh trôč, leh anăn trôč sang čhiăm leh anăn jih jang mnơ̆ng hlăm anăn, leh anăn pioh brei digơ̆.
Ñu hƀrah êa ƀâo mngưi anăn kjuh bliư̆ ti dlông knưl, leh anăn trôč knưl leh anăn jih jang mnơ̆ng yua kơ gơ̆, leh anăn thŭng êa wăt jơ̆ng gơ̆, čiăng pioh brei digơ̆.
Ñu hlĭng čiăng trôč êa ƀâo mngưi ti boh kŏ Y-Arôn čiăng pioh brei gơ̆.
Y-Môis atăt phung anak êkei Y-Arôn, bi hơô digơ̆ hŏng ao jhung, hyuă brei hdrăng kơiêng kơ digơ̆, leh anăn mđua brei kưn kơ digơ̆ tui si Yêhôwa mtă leh kơ Y-Môis.
Leh anăn ñu đoh ba êmô knô myơr kyua klei soh; Y-Arôn leh anăn phung anak êkei ñu bă kngan ti boh kŏ êmô knô myơr kyua klei soh.
Y-Môis koh gơ̆, mă êrah, leh anăn hŏng kđiêng ñu mia ti ki knưl jŭm dar leh anăn bi doh knưl, leh anăn tuh êrah ti jơ̆ng knưl leh anăn pioh brei gơ̆, čiăng ngă klei bi doh kơ knưl.
Ñu mă jih prăi luôm prôč êhŭng, jao ti tiê, leh anăn dua asăr boh ƀleh hŏng prăi digơ̆, leh anăn Y-Môis čuh jih dŏ anăn ti dlông knưl.
Ƀiădah ñu čuh hlăm pui ti êngao wăl, êmô knô, klĭt gơ̆, kđeh gơ̆, leh anăn eh gơ̆, tui si Yêhôwa mtă leh kơ Y-Môis.
Leh anăn ñu myơr biăp knô jing mnơ̆ng myơr čuh; Y-Arôn leh anăn phung anak êkei ñu bă kngan diñu ti boh kŏ biăp knô.
Y-Môis koh gơ̆, leh anăn tuh êrah gơ̆ ti dlông knưl jŭm dar;
leh anăn tơdah arăng khăt bi kdrêč biăp knô, Y-Môis čuh boh kŏ, kdrêč mdê mdê, leh anăn prăi.
Tơdah leh arăng rao prôč êhŭng leh anăn jơ̆ng hŏng êa, Y-Môis čuh jih biăp knô anăn ti knưl, jing mnơ̆ng myơr čuh, mnâo ƀâo mngưi, mnơ̆ng myơr brei pui ƀơ̆ng kơ Yêhôwa, tui si Yêhôwa mtă leh kơ Y-Môis.
Leh anăn ñu myơr biăp knô mkăn, biăp knô kơ klei pioh brei; Y-Arôn leh anăn phung anak êkei ñu bă kngan diñu ti boh kŏ biăp knô.
Y-Môis koh gơ̆, mă đa đa êrah leh anăn mia ti bao knga hnuă Y-Arôn, leh anăn ti kđiêng ana kngan hnuă ñu, leh anăn ti kđiêng ana jơ̆ng hnuă ñu.
Arăng atăt ba phung anak êkei Y-Arôn, leh anăn Y-Môis mia đa đa êrah ti bao knga hnuă digơ̆, ti kđiêng ana kngan hnuă digơ̆, leh anăn ti kđiêng ana jơ̆ng hnuă digơ̆; leh anăn Y-Môis tuh jih êrah ti knưl jŭm dar.
Ñu mă prăi leh anăn ku êmŏng, jih jang prăi luôm prôč êhŭng, jao ti tiê, dua asăr boh ƀleh hŏng prăi digơ̆, leh anăn mra hnuă.
Ñu mă mơh mơ̆ng bai kpŭng amâo mâo kpei dôk ti anăp Yêhôwa sa klŏ ƀêñ amâo mâo kpei, sa klŏ kpŭng mmai hŏng prăi ôliwơ, leh anăn sa klŏ ƀêñ êpih, leh anăn dưm digơ̆ ti dlông prăi leh anăn ti dlông mra hnuă.
Ñu dưm jih jang mnơ̆ng anăn hlăm kngan Y-Arôn leh anăn hlăm kngan phung anak êkei ñu, leh anăn hdai digơ̆ jing sa mnơ̆ng myơr hdai ti anăp Yêhôwa.
Leh anăn Y-Môis mă hĕ digơ̆ mơ̆ng kngan diñu leh anăn čuh digơ̆ ti dlông knưl mbĭt hŏng mnơ̆ng myơr čuh, jing mnơ̆ng myơr kơ klei pioh brei, mnâo ƀâo mngưi, mnơ̆ng myơr brei pui ƀơ̆ng kơ Yêhôwa.
Y-Môis mă kdrêč đah da leh anăn hdai gơ̆ jing mnơ̆ng myơr hdai ti anăp Yêhôwa; gơ̆ jing kdrêč kơ Y-Môis, tui si Yêhôwa mtă leh kơ Y-Môis.
Leh anăn Y-Môis mă đa đa êa ƀâo mngưi pioh trôč leh anăn êrah ti dlông knưl, leh anăn hƀrah gơ̆ ti dlông Y-Arôn leh anăn ti čhiăm ao ñu, msĕ mơh ti dlông phung anak êkei Y-Arôn leh anăn ti čhiăm ao diñu; snăn Y-Môis pioh brei Y-Arôn leh anăn čhiăm ao ñu, leh anăn phung anak êkei Y-Arôn leh anăn čhiăm ao diñu.
Y-Môis lač kơ Y-Arôn leh anăn phung anak êkei ñu, “Atŭk bĕ kđeh ti ƀăng bhă sang čhiăm klei bi kƀĭn, ƀơ̆ng gơ̆ tinăn leh anăn ƀơ̆ng kpŭng hlăm bai mnơ̆ng myơr kơ klei pioh brei, tui si kâo mtă leh, lač, ‘Y-Arôn leh anăn phung anak êkei ñu srăng ƀơ̆ng gơ̆.’
Brei diih čuh hŏng pui kđeh leh anăn kpŭng adôk.
Leh anăn đăm kbiă ôh mơ̆ng ƀăng bhă sang čhiăm klei bi kƀĭn êjai kjuh hruê, tơl hruê klei pioh brei diih ruê̆ leh, kyuadah srăng yua kjuh hruê kơ klei pioh brei diih.
Msĕ si klei ngă leh hruê anei, Yêhôwa mtă leh brei ngă klei bi doh klei soh diih.
Brei diih dôk ti ƀăng bhă sang čhiăm klei bi kƀĭn hruê leh anăn mlam êjai kjuh hruê, ngă tui si Yêhôwa mtă leh, huĭdah diih djiê, kyua klei anăn arăng mtă leh kơ kâo.”
Y-Arôn leh anăn phung anak êkei ñu ngă jih jang klei Yêhôwa yua Y-Môis mtă.
Ti hruê tal sa păn Y-Môis iêu Y-Arôn leh anăn phung anak êkei ñu leh anăn phung khua mduôn Israel.
Ñu lač kơ Y-Arôn, “Mă bĕ sa drei êđai êmô knô pioh kơ mnơ̆ng myơr kyua klei soh, leh anăn sa drei biăp knô pioh kơ mnơ̆ng myơr čuh, jih dua drei amâo mâo anôk jhat ôh, leh anăn myơr digơ̆ ti anăp Yêhôwa.
Lač bĕ kơ phung ƀuôn sang Israel, ‘Mă bĕ sa drei bê knô pioh kơ mnơ̆ng myơr kyua klei soh, sa drei êđai êmô leh anăn sa drei êđai biăp, jih dua mâo leh sa thŭn, amâo mâo anôk jhat ôh, pioh kơ mnơ̆ng myơr čuh,
leh anăn sa drei êmô knô leh anăn sa drei biăp knô pioh kơ mnơ̆ng myơr kơ klei êđăp ênang, čiăng ngă yang ti anăp Yêhôwa, leh anăn mnơ̆ng myơr kpŭng ƀhĭ bi lŭk leh hŏng prăi ôliwơ; kyuadah hruê anei Yêhôwa srăng bi êdah ñu pô kơ diih.’ ”
Diñu ba ti anăp sang čhiăm klei bi kƀĭn ya mnơ̆ng Y-Môis mtă leh; leh anăn jih jang phung bi kƀĭn hriê giăm kơ sang čhiăm leh anăn dôk dơ̆ng ti anăp Yêhôwa.
Y-Môis lač, “Anei jing klei Yêhôwa mtă leh brei diih ngă, leh anăn klei guh kơang Yêhôwa srăng bi êdah kơ diih.”
Leh anăn Y-Môis lač kơ Y-Arôn, “Hriê giăm bĕ kơ knưl, myơr bĕ mnơ̆ng ih myơr kyua klei soh leh anăn mnơ̆ng ih myơr čuh, ngă klei bi doh klei soh kơ ih pô leh anăn kơ phung ƀuôn sang; leh anăn ba mnơ̆ng myơr kyua phung ƀuôn sang, leh anăn ngă klei bi doh klei soh kơ diñu, tui si Yêhôwa mtă leh.”
Snăn Y-Arôn nao giăm knưl, leh anăn koh êđai êmô mnơ̆ng myơr kyua klei soh kơ ñu pô.
Phung anak êkei Y-Arôn brei êrah kơ ñu, ñu đrŭt kđiêng ñu hlăm êrah leh anăn mia ti ki knưl, leh anăn tuh êrah ti jơ̆ng knưl.
Ƀiădah ñu čuh ti dlông knưl prăi, dua asăr boh ƀleh, leh anăn jao ti tiê mơ̆ng mnơ̆ng myơr kyua klei soh, tui si Yêhôwa mtă leh kơ Y-Môis.
Bi kđeh leh anăn klĭt ñu čuh hlăm pui ti êngao wăl.
Leh anăn ñu koh mnơ̆ng myơr čuh; phung anak êkei Y-Arôn brei êrah kơ ñu, leh anăn ñu tuh êrah ti knưl jŭm dar.
Digơ̆ brei kơ ñu mnơ̆ng myơr čuh sa kdrêč sa kdrêč, leh anăn boh kŏ, leh anăn ñu čuh mnơ̆ng anăn ti dlông knưl.
Ñu rao prôč êhŭng leh anăn jơ̆ng, leh anăn čuh digơ̆ mbĭt hŏng mnơ̆ng myơr čuh ti dlông knưl.
Leh klei anăn ñu bi êdah mnơ̆ng phung ƀuôn sang myơr. Ñu mă bê mnơ̆ng myơr kyua klei soh phung ƀuôn sang, koh gơ̆, leh anăn myơr gơ̆ kyua klei soh, msĕ si mnơ̆ng myơr kyua klei soh tal êlâo.
Ñu ba mnơ̆ng myơr čuh, leh anăn myơr gơ̆ tui si klei bhiăn.
Ñu ba mnơ̆ng myơr kpŭng ƀhĭ, mă kpŭng ƀhĭ bŏ kpăt ñu, leh anăn čuh gơ̆ ti dlông knưl, thiăm kơ mnơ̆ng myơr čuh êjai aguah.
Msĕ mơh ñu koh êmô knô leh anăn biăp knô jing mnơ̆ng myơr kơ klei êđăp ênang kyua phung ƀuôn sang. Phung anak êkei Y-Arôn brei kơ ñu êrah, leh anăn ñu hƀrah gơ̆ ti knưl jŭm dar,
prăi êmô knô leh anăn prăi biăp knô, ku êmŏng, prăi luôm prôč êhŭng, dua asăr boh ƀleh, leh anăn prăi luôm, leh anăn jao ti tiê.
Diñu dưm prăi ti dlông kdrêč đah da, leh anăn ñu čuh prăi ti dlông knưl,
ƀiădah Y-Arôn hdai kdrêč đah da leh anăn mra hnuă jing mnơ̆ng myơr hdai ti anăp Yêhôwa tui si Y-Môis mtă leh.
Leh Y-Arôn myơr mnơ̆ng myơr kyua klei soh, mnơ̆ng myơr čuh, leh anăn mnơ̆ng myơr kơ klei êđăp ênang, ñu yơr kngan ñu phă phung ƀuôn sang, hơêč hmưi klei jăk jĭn kơ digơ̆ leh anăn trŭn đuĕ mơ̆ng knưl.
Y-Môis leh anăn Y-Arôn mŭt hlăm sang čhiăm klei bi kƀĭn; leh anăn tơdah diñu kbiă diñu hơêč hmưi klei jăk jĭn kơ phung ƀuôn sang, leh anăn klei guh kơang Yêhôwa bi êdah kơ jih jang phung ƀuôn sang.
Pui kbiă mơ̆ng anăp Yêhôwa leh anăn ƀơ̆ng mnơ̆ng myơr čuh leh anăn prăi ti dlông knưl. Tơdah jih jang phung ƀuôn sang ƀuh klei anăn, diñu ur hơ̆k leh anăn buôn kŭp ƀô̆ ti lăn.
Klei Y-Nêhêmi anak êkei Y-Hakalia čih. Mâo klei truh hlăm mlan Kislêwơ, hlăm thŭn tal dua pluh, êjai kâo dôk hlăm ƀuôn Susan,
Y-Hanani sa čô hlăm phung ayŏng adei kâo truh mbĭt hŏng đa đa phung êkei čar Yuđa. Kâo êmuh kơ diñu kơ klei phung Yuđa tlaih, phung wĭt leh mơ̆ng klei jing mnă, leh anăn kâo êmuh kơ ƀuôn Yêrusalem.
Diñu lač kơ kâo, “Phung mnă ăt dôk hlăm čar, phung wĭt leh mơ̆ng klei jing mnă mâo klei rŭng răng leh anăn klei hêñ prŏng. Mnư̆ ƀuôn Yêrusalem klưh leh, leh anăn ƀăng jang gơ̆ pui ƀơ̆ng leh.”
Tơdah kâo hmư̆ jih klei anăn kâo dôk gŭ hia, kơŭ kyăm êjai lu hruê; leh anăn kâo ăt dôk kăm ƀơ̆ng huă, wah lač ti anăp Aê Diê hlăm adiê.
Kâo lač, “Ơ Yêhôwa, Aê Diê kơ jih adiê, Aê Diê prŏng hĭn leh anăn năng huĭ, pô djă pioh klei bi mguôp leh anăn klei khăp sĭt suôr kơ phung khăp kơ ñu leh anăn djă pioh klei ñu mtă;
brei knga ih mđing, leh anăn brei ală ih mblang, čiăng hmư̆ klei dĭng buăl ih wah lač, klei kâo wah lač ti anăp ih hruê leh anăn mlam kyua phung ƀuôn sang Israel, phung dĭng buăl ih. Kâo hưn klei soh phung ƀuôn sang Israel, klei soh hmei ngă leh hŏng ih. Sĭt nik, kâo leh anăn djuê ana kâo ngă soh leh.
Hmei ngă leh klei soh jhat snăk hŏng ih, leh anăn amâo gưt ôh klei mtă, klei bhiăn, leh anăn klei mtrŭn ih brei leh kơ dĭng buăl ih Y-Môis.
Hdơr bĕ klei blŭ ih mtă leh kơ dĭng buăl ih Y-Môis, êjai lač, ‘Tơdah diih amâo dôk sĭt suôr ôh, kâo srăng bi bra đuĕ diih ti krah phung găp djuê mnuih;
ƀiăđah tơdah diih lŏ wĭt kơ kâo, djă pioh leh anăn gưt klei kâo mtă, wăt tơdah phung diih bra đuĕ leh truh ti gŭ adiê anôk kbưi hĭn dưn, kâo srăng hrui bi kƀĭn diih mơ̆ng anôk anăn leh anăn srăng atăt ba diih kơ anôk kâo ruah leh čiăng brei Anăn kâo dôk tinăn.’
Diñu jing phung dĭng buăl ih leh anăn phung ƀuôn sang ih, phung ih bi tui leh hŏng klei myang prŏng leh anăn kngan ktang ih.
Ơ Yêhôwa, brei knga ih mđing kơ klei dĭng buăl ih wah lač, leh anăn kơ klei phung dĭng buăl ih wah lač phung khăp huĭ mpŭ kơ anăn ih; leh anăn brei bĕ hruê anei klei dưi kơ dĭng buăl ih, leh anăn klei pap ti anăp ală mtao anei.” Hlăk anăn kâo jing pô djă kčok kơ mtao.
Phung kđăm hră anăn mâo: Y-Nêhêmi khua kiă kriê anak êkei Y-Hakalia, Y-Sêdêkia,
Y-Sêraya, Y-Asaria, Y-Jêrêmi,
Y-Pasur, Y-Amaria, Y-Malkija,
Y-Hatus, Y-Sêbania, Y-Maluč,
Y-Harim, Y-Mêrêmôt, Y-Ôbadia,
Y-Daniel, Y-Ginêthôn, Y-Baruk,
Y-Mêsulam, Y-Abija, Y-Mijamin,
Y-Masia, Y-Bilgai, Y-Sêmaya; phung anăn jing phung khua ngă yang.
Phung Lêwi mâo: Y-Jêsua anak êkei Y-Asania, Y-Binui hlăm phung anak êkei Y-Hênadat, Y-Katmiêl,
leh anăn phung ayŏng adei diñu Y-Sêbania, Y-Hôdia, Y-Kêlita, Y-Pêlaya, Y-Hanan,
Y-Mika, Y-Rêhôp, Y-Hasabia,
Y-Sakur, Y-Sêrêbia, Y-Sêbania,
Y-Hôdia, Y-Bani, Y-Bêninu.
Phung khua hlăm phung ƀuôn sang mâo: Y-Parôs, Y-Pahat-Môap, Y-Êlam, Y-Satu, Y-Bani,
Y-Buni, Y-Asgat, Y-Bêbai,
Y-Adônija, Y-Bikwai, Y-Adin,
Y-Ater, Y-Hêsêkia, Y-Asur,
Y-Hôdia, Y-Hasum, Y-Bêsai,
Y-Harip, Y-Anathôt, Y-Nêbai,
Y-Makpias, Y-Mêsulam, Y-Hêsir,
Y-Mêsêsabel, Y-Sadôk, Y-Jadua,
Y-Pêlatia, Y-Hanan, Y-Anaya,
Y-Hôsêa, Y-Hanania, Y-Hasup,
Y-Halhôhês, Y-Pilha, Y-Sôbek,
Y-Rêhum, Y-Hasapna, Y-Maseya,
Y-Ahia, Y-Hanan, Y-Anan,
Y-Maluč, Y-Harim, Y-Bana.
Phung ƀuôn sang ăt dôk, phung khua ngă yang, phung Lêwi, phung kiă kriê ƀăng jang, phung mmuñ, phung dĭng buăl sang yang, leh anăn jih jang phung bi ktlah diñu pô leh mơ̆ng phung ƀuôn sang hlăm čar čiăng tui hlue klei bhiăn Aê Diê, phung mô̆ diñu, phung anak êkei leh anăn phung anak mniê diñu, jih jang phung mâo klei thâo mĭn leh anăn klei thâo săng,
bi mguôp mbĭt hŏng phung ayŏng adei diñu, phung mdrŏng diñu, ngă sa klei ƀuăn leh anăn kat asei tơl djiê čiăng êbat hlăm klei bhiăn Aê Diê, Y-Môis dĭng buăl Aê Diê brei leh, čiăng djă pioh leh anăn gưt jih jang klei Yêhôwa Aê Diê drei mtă, leh anăn klei ñu mtrŭn, leh anăn klei bhiăn ñu.
Hmei amâo srăng brei ôh anak mniê hmei kơ phung mnuih ƀuôn sang hlăm čar amâodah mă phung anak mniê diñu kơ phung anak êkei hmei.
Leh anăn tơdah phung ƀuôn sang hlăm čar djă ba mnơ̆ng mnia amâodah mdiê hlăm hruê sabat čiăng čhĭ, hmei amâo srăng blei mơ̆ng digơ̆ ôh hlăm hruê sabat amâodah hlăm hruê doh jăk; leh anăn hmei srăng lui amâo wiă ôh mdiê thŭn tal kjuh, leh anăn amâo juă nư ôh.
Hmei ngă kơ hmei pô klei bhiăn čiăng brei grăp thŭn sa kdrêč hlăm tlâo sêkel kơ bruă hlăm sang Aê Diê hmei:
kơ kpŭng myơr kơ Aê Diê, kpŭng ƀhĭ myơr tui si bhiăn, mnơ̆ng myơr čuh tui si bhiăn, kơ hruê sabat, kơ mlan mrâo, kơ klei huă mnăm bi kčah leh, kơ mnơ̆ng myơr doh jăk, leh anăn kơ mnơ̆ng myơr kyua klei soh čiăng ngă klei bi doh klei soh kơ phung Israel, leh anăn kơ jih jang bruă sang Aê Diê hmei.
Hmei phung khua ngă yang, phung Lêwi, leh anăn phung ƀuôn sang ngă leh klei mđăo, kơ klei myơr djuh, čiăng djă ba dŏ anăn hlăm sang Aê Diê hmei, tui si sang phung ama hmei ti hruê bi kčah leh, grăp thŭn, čiăng čuh ti dlông knưl Yêhôwa Aê Diê hmei tui si čih leh hlăm klei bhiăn.
Hmei gưt klei bhiăn ba boh hlâo hlang mơ̆ng lăn hmei leh anăn boh hlâo hlang mơ̆ng jih jang boh mơ̆ng grăp ana boh grăp thŭn kơ sang Yêhôwa.
Msĕ mơh hmei srăng ba kơ sang Aê Diê hmei, kơ phung khua ngă yang mă bruă hlăm sang Aê Diê hmei anak êkei hmei kkiêng tal êlâo leh anăn hlô mnơ̆ng mđai tal êlâo hmei tui si čih leh hlăm klei bhiăn, leh anăn mnơ̆ng mđai tal êlâo hlăm êmô leh anăn biăp hmei;
leh anăn djă ba boh hlâo hlang mơ̆ng mdiê hmei ka ƀhĭ leh anăn mnơ̆ng hmei myơr boh mơ̆ng jih jang ana boh, kpiê mrâo leh anăn êa boh ôliwơ kơ phung khua ngă yang kơ adŭ hlăm sang Aê Diê hmei; leh anăn ba kơ phung Lêwi sa kdrêč hlăm pluh mnơ̆ng mơ̆ng lăn hmei, kyuadah phung Lêwi yơh mă sa kdrêč hlăm pluh hlăm jih jang ƀuôn điêt hmei.
Sa čô khua ngă yang mơ̆ng găp djuê Y-Arôn srăng dôk mbĭt hŏng phung Lêwi tơdah phung Lêwi mă tŭ mnơ̆ng sa kdrêč hlăm pluh; leh anăn phung Lêwi srăng djă ba sa kdrêč hlăm pluh mơ̆ng jih jang sa kdrêč hlăm pluh anăn kơ sang Aê Diê hmei kơ adŭ pioh, kơ hjiê.
Phung ƀuôn sang Israel leh anăn phung anak êkei Y-Lêwi srăng djă ba mdiê myơr, kpiê mrâo leh anăn êa boh ôliwơ kơ jih adŭ pioh, anôk arăng dưm čhiên mngan adŭ doh jăk, anôk phung khua ngă yang ăt pioh mă bruă, phung kiă kriê ƀăng jang, leh anăn phung mmuñ. Hmei amâo srăng ngă ôh klei amâo uêñ kơ sang Aê Diê hmei.
Phung khua hlăm phung ƀuôn sang dôk hlăm ƀuôn Yêrusalem, phung mkăn hlăm phung ƀuôn sang ngă klei mđăo čiăng atăt ba sa hlăm pluh brei dôk hlăm ƀuôn Yêrusalem ƀuôn doh jăk, êjai dua păn hlăm pluh ăt dôk hlăm ƀuôn mkăn.
Phung ƀuôn sang hơêč hmưi kơ jih jang phung êkei myơr diñu pô čiăng dôk hlăm ƀuôn Yêruslem.
Anei phung khua čar dôk hlăm ƀuôn Yêrusalem, ƀiădah hlăm ƀuôn điêt čar Yuđa grăp čô dôk hlăm anôk ñu pô hlăm ƀuôn: phung Israel, phung khua ngă yang, phung Lêwi, phung dĭng buăl sang yang, leh anăn phung anak čô phung dĭng buăl Y-Salômôn.
Mâo đa đa hlăm phung anak êkei Yuđa leh anăn phung anak êkei Benjamin dôk hlăm ƀuôn Yêrusalem. Hlăm phung anak êkei Yuđa: Y-Athaya anak êkei Y-Usia, čô Y-Sakari, čĕ Y-Amaria, rĕ Y-Sêphatia, anak êkei Y-Mahalalel, hlăm phung anak čô Y-Pêres;
leh anăn Y-Maseya anak êkei Y-Baruk, čô Y-Kôlhôsên, čĕ Y-Hasaya, rĕ Y-Adaya, anak êkei Y-Jêarip, čô Y-Sakari, anak čô mnuih ƀuôn Silô.
Jih jang anak čô Y-Pêres dôk hlăm ƀuôn Yêrusalem mâo pă êtuh năm pluh sa păn čô êkei jhŏng ktang.
Anei phung anak êkei Benjamin: Y-Salu anak êkei Y-Mêsulam, čô Y-Jôet, čĕ Y-Pêdaya, rĕ Y-Kôlaya, anak êkei Y-Maseya, čô Y-Ithiêl, čĕ Y-Jêsaya.
Êdei kơ ñu mâo Y-Gabai, Y-Salai, mâo dua păn êtuh dua pluh sa păn čô.
Y-Jôel anak êkei Y-Sikri jing pô khua kơ diñu, leh anăn Y-Yuđa anak êkei Y-Hasênua jing kơiăng khua ƀuôn.
Hlăm phung khua ngă yang mâo Y-Jêdaya anak êkei Y-Jôarip, Y-Jakin,
Y-Sêraya anak êkei Y-Hilkia, čô Y-Mêsulam, čĕ Y-Sadôk, rĕ Y-Mêraiôt, anak êkei Y-Ahitup, khua kiă kriê sang yang Aê Diê,
leh anăn phung ayŏng adei diñu ngă bruă hlăm sang, mâo sa păn êtuh dua pluh dua čô; leh anăn Y-Adaya anak êkei Y-Jêrôham, čô Y-Pêlalia, čĕ Y-Amsi, rĕ Y-Sakari, anak êkei Y-Pasur, čô Y-Malkija,
leh anăn phung ayŏng adei ñu, phung khua kơ djuê ana, mâo dua êtuh pă pluh dua čô; leh anăn Y-Amasai, anak êkei Y-Asarel, čô Y-Ahsai, čĕ Y-Mêsilêmôt, rĕ Y-Imer,
leh anăn phung ayŏng adei diñu, phung êkei jhŏng ktang, mâo sa êtuh dua pluh sa păn čô. Khua kơ diñu jing Y-Sapdiêl anak êkei Y-Hagêdôlim.
Hlăm phung Lêwi: Y-Sêmaya anak êkei Y-Hasup, čô Y-Asrikam, čĕ Y-Hasabia, rĕ Y-Buni;
Y-Sabêthai leh anăn Y-Jôsabat hlăm phung khua phung Lêwi, phung kiă bruă ti êngao sang yang Aê Diê;
Y-Matania anak êkei Y-Mika, čô Y-Sapdi, čĕ Y-Asap jing khua atăt klei bi mni hlăm klei wah lač; leh anăn Y-Bakbukia pô tal dua hlăm phung ayŏng adei ñu; leh anăn Y-Apda anak êkei Y-Samua, čô Y-Galal, čĕ Y-Yêduthun.
Jih jang phung Lêwi hlăm ƀuôn doh jăk mâo dua êtuh sa păn pluh pă čô.
Phung kiă kriê ƀăng jang: Y-Akup, Y-Talmôn, leh anăn phung ayŏng adei diñu, phung gak ti ƀăng jang, mâo sa êtuh kjuh pluh dua čô.
Phung Israel mkăn, phung khua ngă yang, leh anăn phung Lêwi dôk hlăm jih jang ƀuôn điêt čar Yuđa, grăp čô hlăm anôk ngăn dưn ñu pô.
Ƀiădah phung dĭng buăl sang yang dôk hlăm Ôphel; leh anăn Y-Siha leh anăn Y-Gispa kiă kriê phung dĭng buăl sang yang.
Khua kơ phung Lêwi dôk hlăm ƀuôn Yêrusalem jing Y-Usi anak êkei Y-Bani, čô Y-Hasabia, čĕ Y-Matania, rĕ Y-Mika hlăm phung anak čô Y-Asap, phung mmuñ, kiă kriê bruă hlăm sang yang Aê Diê.
Kyuadah mâo klei mtă mơ̆ng mtao djŏ kơ diñu, leh anăn bi kčah mnơ̆ng ƀơ̆ng huă kơ phung mmuñ tui si klei djăp kơ grăp hruê.
Y-Pêthahia anak êkei Y-Mêsêsabel, hlăm phung anak čô Y-Sêra anak êkei Y-Yuđa dôk giăm mtao hlăm jih jang bruă djŏ hŏng phung ƀuôn sang.
Bi kơ lu boh ƀuôn mbĭt hŏng hma digơ̆, đa đa hlăm phung Yuđa dôk hlăm ƀuôn Kiriat-Arba leh anăn phung ƀuôn jĕ giăm gơ̆, hlăm ƀuôn Dibôn leh anăn phung ƀuôn jĕ giăm gơ̆, leh anăn hlăm ƀuôn Jêkapsêel leh anăn phung ƀuôn jĕ giăm gơ̆,
leh anăn hlăm ƀuôn Jêsua, ƀuôn Môlada, ƀuôn Bet-Pêlet,
hlăm ƀuôn Hasar-Sual, ƀuôn Bêr-Sêba leh anăn phung ƀuôn jĕ giăm gơ̆,
ƀuôn Siklak, ƀuôn Mêkôna leh anăn phung ƀuôn jĕ giăm gơ̆,
ƀuôn Ênrimôn, ƀuôn Sôra, ƀuôn Jarmut,
ƀuôn Sanôa, ƀuôn Adulam, leh anăn phung ƀuôn jĕ giăm digơ̆, ƀuôn Lakis leh anăn hma gơ̆, leh anăn ƀuôn Asêka leh anăn phung ƀuôn jĕ giăm gơ̆. Snăn diñu dôk dơ̆ng mơ̆ng ƀuôn Bêr-Sêba truh kơ Tlung Hinôm.
Phung Benjamin msĕ mơh dôk mơ̆ng Buôn Gêba, ti ƀuôn Mikmas, ƀuôn Aija, ƀuôn Bêthel leh anăn phung ƀuôn jĕ giăm gơ̆,
ƀuôn Anathôt, ƀuôn Nôp, ƀuôn Anania,
ƀuôn Hasôr, ƀuôn Rama, ƀuôn Gitaim,
ƀuôn Hadit, ƀuôn Sêbôim, ƀuôn Nêbalat,
ƀuôn Lot, leh anăn ƀuôn Ônô tlung phung mbruă.
Mâo đa đa êpul phung Lêwi hlăm čar Yuđa bi mguôp leh hŏng phung Benjamin.
Anei phung khua ngă yang leh anăn phung Lêwi hriê mbĭt hŏng Y-Sôrôbabel anak êkei Y-Sêaltiêl leh anăn Y-Jêsua: Y-Sêraya, Y-Yêrêmi, Y-Êsra,
Y-Amaria, Y-Maluč, Y-Hatus,
Y-Sêkania, Y-Rêhum, Y-Mêrêmôt,
Y-Idô, Y-Ginêthôi, Y-Abija,
Y-Mijamin, Y-Madai, Y-Bilga,
Y-Sêmaya, Y-Jôarip, Y-Jêdaya,
Y-Salu, Y-Amôk, Y-Hilkia, Y-Jêdaya. Anăn jing phung khua kơ phung khua ngă yang leh anăn kơ phung ayŏng adei diñu hlăm ênuk Y-Jêsua.
Phung Lêwi: Y-Jêsua, Y-Binui, Y-Katmiêl, Y-Sêrêbia, Y-Yuđa, leh anăn Y-Matania pô kiă klei mmuñ bi mni mbĭt hŏng phung ayŏng adei ñu;
leh anăn Y-Bakbukia leh anăn Y-Unô phung ayŏng adei diñu dôk dơ̆ng phă anăp hŏng diñu êjai mă bruă.
Y-Jêsua jing ama kơ Y-Jôyakim, Y-Jôyakim jing ama kơ Y-Êliasip, Y-Êliasip jing ama kơ Y-Jôada,
Y-Jôada jing ama kơ Y-Jônathan, leh anăn Y-Jônathan jing ama kơ Y-Jadua.
Hlăm ênuk Y-Jôyakim mâo phung khua ngă yang jing phung khua hlăm găp djuê: hlăm sang Y-Sêraya mâo Y-Mêraya; hlăm sang Y-Yêrêmi mâo Y-Hanania;
hlăm sang Y-Êsra mâo Y-Mêsulam; hlăm sang Y-Amaria mâo Y-Jôhanan;
hlăm sang Y-Maluč mâo Y-Jônathan; hlăm sang Y-Sêbania mâo Y-Yôsep;
hlăm sang Y-Harim mâo Y-Atna; hlăm sang Y-Mêraiôt mâo Y-Hêlkai;
hlăm sang Y-Idô mâo Y-Sakari; hlăm sang Y-Ginêthôn mâo Y-Mêsulam;
hlăm sang Y-Abija mâo Y-Sikri; hlăm sang Y-Miniamin leh anăn sang Y-Môadia mâo Y-Piltai;
hlăm sang Y-Bilga mâo Y-Samua; hlăm sang Y-Sêmaya mâo Y-Jônathan;
hlăm sang Y-Jôarip mâo Y-Matênai; hlăm sang Y-Jêdaya mâo Y-Usi;
hlăm sang Y-Salai mâo Y-Kalai; hlăm sang Y-Amôk mâo Y-Êber;
hlăm sang Y-Hilkia mâo Y-Hasabia; hlăm sang Y-Jêdaya mâo Y-Nêthanel.
Bi kơ phung Lêwi hlăm ênuk Y-Êliasip, Y-Jôada, Y-Jôhanan, leh anăn Y-Jadua, arăng čih anăn phung khua găp djuê; leh anăn phung khua ngă yang msĕ mơh tơl ênuk Y-Darius êkei Persi kiă kriê.
Phung anak êkei Lêwi, phung khua hlăm găp djuê, arăng čih hlăm hdruôm hră Klei Yăl Dliê kơ Phung Mtao, tơl ênuk Y-Jôhanan anak êkei Y-Êliasip.
Phung khua hlăm phung Lêwi mâo Y-Hasabia, Y-Sêrêbia, leh anăn Y-Jêsua anak êkei Y-Katmiêl mbĭt hŏng phung ayŏng adei diñu dôk phă anăp hŏng diñu, čiăng bi mni leh anăn lač jăk tui si klei mtă mơ̆ng Y-Đawit mnuih Aê Diê, phung gak phă anăp hŏng phung gak.
Y-Matania, Y-Bakbukia, Y-Ôbadia, Y-Mêsulam, Y-Talmôn, leh anăn Y-Akup jing phung kiă ƀăng jang dôk gak ti hjiê ti anôk ƀăng jang.
Phung anăn dôk hdĭp hlăm ênuk Y-Jôakim anak êkei Y-Jêsua anak êkei Y-Jôsadak, leh anăn hlăm ênuk Y-Nêhêmi khua čar, leh anăn Y-Êsra khua ngă yang leh anăn khua čih hră.
Ti hruê knăm bi leh mnư̆ ƀuôn Yêrusalem arăng duah phung Lêwi hlăm jih jang anôk diñu dôk, čiăng atăt diñu kơ ƀuôn Yêrusalem čiăng ngă klei mpŭ kơ knăm bi leh hŏng klei mơak, hŏng klei bi mni, hŏng klei mmuñ, hŏng asăp dang, brô̆, leh anăn đĭng kliă.
Leh anăn phung anak êkei phung mmuñ bi kƀĭn mbĭt mơ̆ng anôk jŭm dar ƀuôn Yêrusalem leh anăn mơ̆ng lu boh ƀuôn phung Nêtôphat;
msĕ mơh mơ̆ng ƀuôn Bet-Gilgal leh anăn mơ̆ng krĭng ƀuôn Gêba leh anăn ƀuôn Asmawet; kyuadah phung mmuñ mdơ̆ng leh kơ diñu pô ƀuôn jŭm dar ƀuôn Yêrusalem.
Phung khua ngă yang leh anăn phung Lêwi bi doh diñu pô; leh anăn diñu bi doh phung ƀuôn sang, ƀăng jang, leh anăn mnư̆.
Leh anăn kâo atăt ba phung khua hlăm phung Yuđa đĭ ti dlông mnư̆, leh anăn mjing dua phung lu kăp bi mni leh anăn êbat ruê̆. Sa phung êbat tĭng hnuă ti dlông mnư̆ phă Ƀăng Jang Djah;
leh anăn ti tluôn diñu mâo Y-Hôsaya leh anăn sa mkrah phung khua hlăm phung Yuđa êbat,
Y-Asaria, Y-Êsra, Y-Mêsulam,
Y-Yuđa, Y-Benjamin, Y-Sêmaya, leh anăn Y-Yêrêmi,
leh anăn đa đa hlăm phung anak êkei phung khua ngă yang djă ki ayŭ: Y-Sakari anak êkei Y-Jônathan, čô Y-Sêmaya, čĕ Y-Matania, rĕ Y-Mika, anak êkei Y-Sakur, čô Y-Asap;
leh anăn phung ayŏng adei ñu, Y-Sêmaya, Y-Asarel, Y-Milalai, Y-Gilalai, Y-Mai, Y-Nêthanel, Y-Yuđa, leh anăn Y-Hanani, mbĭt hŏng đĭng mmuñ Y-Đawit mnuih Aê Diê; leh anăn Y-Êsra khua čih hră êbat ti anăp diñu.
Ti anôk Ƀăng Jang Akŏ Êa diñu đĭ phă anăp diñu ti êñan ƀuôn Đawit, ti anôk đĭ mnư̆, ti dlông sang Y-Đawit, truh kơ Ƀăng Jang Êa tĭng ngŏ.
Phung mkăn hlăm phung bi mni êbat phă điâo, leh anăn kâo tui hlue diñu mbĭt hŏng sa mkrah phung ƀuôn sang ti dlông mnư̆, ti dlông Sang Tum Kpur Pui, truh kơ Mnư̆ êƀai,
leh anăn ti dlông Ƀăng Jang Êphraim, giăm Ƀăng Jang Hđăp, leh anăn giăm Ƀăng Jang Kan, leh anăn Sang Tum Y-Hananel, leh anăn Sang Tum Sa Êtuh, truh kơ Ƀăng Jang Biăp. Leh anăn diñu jưh hĕ ti Ƀăng Jang Phung Gak.
Snăn dua êpul mmuñ bi mni anăn dôk dơ̆ng hlăm sang yang Aê Diê, kâo leh anăn sa mkrah phung khua mbĭt hŏng kâo;
leh anăn phung khua ngă yang Y-Êliakim, Y-Maseya, Y-Miniamin, Y-Mika, Y-Êliôênai, Y-Sakari, leh anăn Y-Hanania djă ki ayŭ;
leh anăn Y-Maseya, Y-Sêmaya, Y-Êlêasar, Y-Usi, Y-Jôhanan, Y-Malkija, Y-Êlam, leh anăn Y-Êser. Phung mmuñ mmuñ êjai Y-Jêsrahia gai.
Diñu myơr mnơ̆ng ngă yang yuôm hruê anăn, leh anăn hơ̆k mơak, kyuadah Aê Diê bi mơak leh diñu hŏng klei mơak prŏng; phung mniê leh anăn phung hđeh hơ̆k mơak msĕ mơh. Arăng hmư̆ mơ̆ng kbưi klei hơ̆k mơak ƀuôn Yêrusalem.
Ti hruê anăn arăng mdưm phung kiă adŭ pioh mnơ̆ng, mnơ̆ng myơr, boh hlâo hlang, leh anăn mnơ̆ng sa kdrêč hlăm pluh, čiăng mkăm pioh tinăn kdrêč bi kčah leh tui si klei bhiăn kơ phung khua ngă yang leh anăn kơ phung Lêwi tui si hma jŭm dar ƀuôn; kyuadah phung Yuđa hơ̆k mơak kyua phung khua ngă yang leh anăn phung Lêwi dôk mă bruă.
Diñu mă bruă Aê Diê diñu leh anăn bruă klei bi doh, msĕ si phung mmuñ leh anăn phung kiă kriê ƀăng jang ngă, tui si klei mtă mơ̆ng Y-Đawit leh anăn anak êkei ñu Y-Salômôn.
Kyuadah hlăm ênuk Y-Đawit leh anăn Y-Asap mphŭn dô mâo lu khua kơ phung mmuñ, mâo klei mmuñ hơêč hmưi leh anăn bi mni kơ Aê Diê.
Jih jang phung Israel hlăm ênuk Y-Sôrôbabel, hlăm ênuk Y-Nêhêmi brei grăp hruê mnơ̆ng ƀơ̆ng huă kơ phung mmuñ leh anăn kơ phung kiă kriê ƀăng jang. Arăng dưm mdê mnơ̆ng pioh kơ phung Lêwi; leh anăn phung Lêwi dưm mdê mnơ̆ng pioh kơ phung anak êkei Y-Arôn.
Ti hruê anăn diñu dlăng mơ̆ng hdruôm hră Y-Môis brei phung ƀuôn sang hmư̆; leh anăn hlăm anăn arăng ƀuh klei čih kơ sa čô Amôn amâodah sa čô Môap hlŏng lar amâo dưi mŭt hlăm phung bi kƀĭn kkuh mpŭ kơ Aê Diê;
kyuadah diñu amâo drông ôh phung anak Israel hŏng kpŭng leh anăn êa, ƀiădah mưn leh Y-Balaam tăm pah kơ digơ̆ — ƀiădah Aê Diê hmei bi mbliư̆ klei tăm pah anăn jing sa klei hơêč hmưi.
Tơdah phung ƀuôn sang hmư̆ leh klei bhiăn anăn, diñu bi ktlah mơ̆ng phung Israel jih jang phung anak čô tue.
Êlâo kơ klei anăn Y-Êliasip khua ngă yang, pô arăng mdưm leh kiă kriê adŭ sang Aê Diê hmei, pô bi mguôp leh hŏng Y-Tôbia,
mkra leh kơ Y-Tôbia sa boh adŭ prŏng, tinăn mphŭn dô diñu dưm mnơ̆ng myơr kpŭng ƀhĭ, mnơ̆ng ƀâo mngưi, čhiên mngan, leh anăn sa kdrêč hlăm pluh mdiê, kpiê mrâo, êa boh ôliwơ, mnơ̆ng arăng brei leh hŏng klei mtă kơ phung Lêwi, kơ phung mmuñ, kơ phung kiă kriê ƀăng jang leh anăn mnơ̆ng myơr kơ phung khua ngă yang.
Êjai jih klei anăn truh, kâo amâo dôk hlăm ƀuôn Yêrusalem ôh, kyuadah hlăm thŭn tal tlâo pluh dua Y-Artasersês mtao Ƀaƀilôn kiă kriê, kâo wĭt leh kơ mtao. Êdei kơ anăn kâo akâo klei mdei mơ̆ng mtao,
kâo lŏ hriê kơ ƀuôn Yêrusalem, hlăk anăn kâo ƀuh klei jhat Y-Êliasip ngă tơdah ñu mkra kơ Y-Tôbia sa boh adŭ hlăm wăl sang yang Aê Diê.
Kâo ăl snăk leh anăn kâo hwiê hĕ mơ̆ng adŭ jih jang jhưng mdhô̆ Y-Tôbia.
Kâo mtă arăng bi doh hĕ adŭ leh anăn kâo lŏ ba tinăn čhiên mngan sang yang Aê Diê, mbĭt hŏng mnơ̆ng myơr kpŭng ƀhĭ leh anăn mnơ̆ng ƀâo mngưi.
Msĕ mơh kâo ƀuh arăng amâo brei ôh mnơ̆ng bi kčah leh kơ phung Lêwi. Snăn phung Lêwi leh anăn phung mmuñ, phung mă bruă, grăp čô nao kơ hma gơ̆ pô.
Snăn kâo bi êdah klei anăn, ƀuah kơ phung khua leh anăn lač, “Si ngă arăng lui hĕ sang yang Aê Diê lĕ?” Kâo bi kƀĭn leh diñu mbĭt, leh anăn dưm diñu hlăm anôk diñu.
Jih jang phung Yuđa djă ba sa kdrêč hlăm pluh mdiê, kpiê mrâo, leh anăn êa boh ôliwơ kơ hjiê.
Kâo mdưm phung kiă kriê ngăn dŏ hlăm hjiê, Y-Sêlêmia khua ngă yang, Y-Sadôk khua čih hră, Y-Pêdaya sa čô hlăm phung Lêwi, leh anăn pô đru diñu Y-Hanan anak êkei Y-Sakur, čô Y-Matania, kyuadah arăng yap diñu sĭt suôr; leh anăn bruă diñu jing bi mbha kơ phung ayŏng adei diñu.
Hdơr bĕ kơ kâo, Ơ Aê Diê kâo, kyua klei anăn leh anăn đăm lăm hĕ ôh bruă jăk kâo ngă leh hŏng klei sĭt suôr kơ sang yang Aê Diê kâo leh anăn kơ bruă ñu.
Hlăm ênuk anăn kâo ƀuh hlăm čar Yuđa phung mnuih juă boh kriăk ƀâo ti hruê sabat, leh anăn mdiăng čăp mdiê hŏng aseh, wăt kpiê mrâo, kmrŭ boh kriăk ƀâo, boh hra, leh anăn djăp mta mnơ̆ng ktrŏ, diñu mdiăng ba hlăm ƀuôn Yêrusalem hruê sabat. Kâo ghă diñu amâo dưi čhĭ sa mta mnơ̆ng hlăm hruê sabat.
Mâo msĕ mơh phung mnuih ƀuôn Tir dôk hlăm ƀuôn djă ba kan, djăp mta mnơ̆ng mnia leh anăn čhĭ dŏ anăn hruê sabat kơ phung ƀuôn sang Yuđa, hlăm ƀuôn Yêrusalem.
Kâo ƀuah phung mdrŏng hlăm phung Yuđa leh anăn lač kơ diñu, “Ya klei jhat diih ngă anei, bi čhŏ hruê sabat?
Amâo djŏ hĕ msĕ snei phung aê diih ngă leh, leh anăn amâo djŏ hĕ Aê Diê drei bi truh leh jih klei jhat anei kơ drei leh anăn kơ ƀuôn anei? Ƀiădah ăt diih lŏ bi truh klei ngêñ kơ phung Israel êjai bi čhŏ hruê sabat.”
Tơdah adiê dơ̆ng mmăt leh ti ƀăng jang ƀuôn Yêrusalem êlâo kơ hruê sabat, kâo mtă brei kđăl ƀăng bhă, leh anăn mtă amâo brei arăng pŏk ôh tơl leh jih hruê sabat. Kâo dưm đa đa hlăm phung dĭng buăl kâo kiă kriê ƀăng jang, čiăng arăng đăm ba bi mŭt mnơ̆ng ktrŏ ôh ti hruê sabat.
Phung mnia leh anăn phung čhĭ djăp mta mnơ̆ng đăm ti êngao ƀuôn Yêrusalem sa dua bliư̆.
Ƀiădah kâo ghă diñu leh anăn lač, “Si ngă diih đăm ti anăp mnư̆? Tơdah diih lŏ ngă snăn, kâo srăng mă diih.” Mơ̆ng hruê anăn diñu amâo lŏ hriê ôh hlăm hruê sabat.
Kâo mtă kơ phung Lêwi brei diñu bi doh hĕ diñu pô, leh anăn hriê kiă ƀăng jang, čiăng pioh hruê sabat jing hruê doh jăk. Hdơr bĕ kơ kâo kyua klei anei msĕ mơh, Ơ Aê Diê kâo, leh anăn mgang pioh kâo tui si klei jăk leh anăn klei khăp prŏng ih.
Msĕ mơh hlăm ênuk anăn kâo ƀuh phung Yuđa dôk mô̆ mniê Asdôt, Amôn, leh anăn Môap.
Sa mkrah phung anak diñu blŭ klei phung Asdôt, leh anăn diñu amâo dưi blŭ klei phung Yuđa ôh, ƀiădah blŭ klei grăp găp djuê mkăn.
Kâo ƀuah diñu leh anăn tăm pah diñu, čăm đa đa hlăm phung diñu, buč hĕ ƀŭk diñu; leh anăn kâo brei diñu kat asei hŏng anăn Aê Diê, lač, “Đăm diih brei ôh phung anak mniê diih kơ phung anak êkei diñu, amâodah đăm mă phung anak mniê diñu kơ phung anak êkei diih, amâodah kơ diih pô ôh.
Amâo djŏ hĕ Y-Salômôn mtao Israel ngă soh leh kyua phung mniê msĕ snei? Ti krah phung găp djuê mnuih amâo mâo mtao msĕ si ñu ôh, leh anăn ñu jing pô Aê Diê khăp, leh anăn Aê Diê brei ñu jing mtao kơ jih jang phung Israel. Ƀiădah phung mniê tue mtrŭt wăt ñu ngă soh.
Hmei srăng dôk hmư̆ mơ̆ jih klei jhat diih ngă prŏng anei leh anăn lhiăr kơ Aê Diê drei êjai dôk mô̆ mniê tue?”
Sa čô hlăm phung anak êkei Y-Jêhôada, čô Y-Êliasip khua ngă yang prŏng jing mtâo êkei Y-Sanbalat êkei Hôrôn. Kyua anăn kâo suôt hĕ ñu mơ̆ng kâo.
Hdơr bĕ kơ diñu, Ơ Aê Diê kâo, kyuadah diñu bi čhŏ leh klei jing khua ngă yang, leh anăn klei bi mguôp phung khua ngă yang leh anăn phung Lêwi.
Snăn kâo bi doh hĕ diñu mơ̆ng djăp mta mnơ̆ng tue, leh anăn kâo mdưm bruă kơ phung khua ngă yang leh anăn kơ phung Lêwi, grăp čô hlăm bruă ñu pô.
Leh anăn ti mông bi kčah kâo mkra dưi mâo djuh myơr leh anăn boh hlâo hlang. Hdơr bĕ brei klei jăk kơ kâo, Ơ Aê Diê kâo.
Hlăm mlan Nisan hlăm thŭn tal dua pluh mtao Artasersês, tơdah mâo êa boh kriăk ƀâo ti anăp mtao, kâo mă êa boh kriăk ƀâo leh anăn brei kơ mtao. Kâo amâo tuôm dôk ênguôt ôh ti anăp ñu.
Mtao lač kơ kâo, “Si ngă ƀô̆ mta ih ênguôt, dlăng kơ ih amâo mâo ruă ôh? Klei anei amâo mâo klei mkăn ôh knŏng klei ênguôt hlăm ai tiê.” Leh anăn kâo huĭ snăk sơưn.
Kâo lač kơ mtao, “Hmưi kơ mtao dôk hdĭp lă lar! Si ƀô̆ mta kâo amâo jing ênguôt lĕ tơdah ƀuôn anôk msat phung aê kâo dôk rai, leh anăn ƀăng jang ñu pui ƀơ̆ng leh?”
Mtao lač kơ kâo, “Ya mta klei ih čiăng lĕ?” Snăn kâo wah lač kơ Aê Diê hlăm adiê,
leh anăn kâo lač kơ mtao, “Tơdah mtao mĭn jăk, leh anăn tơdah dĭng buăl ih mâo leh klei pap ti anăp ală ih, tiŏ nao bĕ kâo kơ čar Yuđa kơ ƀuôn anôk msat phung aê kâo, čiăng kơ kâo dưi lŏ mdơ̆ng gơ̆.”
Mtao êmuh kâo, êjai mtao mniê dôk gŭ giăm ñu, “Dŭm boh sui ih srăng êkŭt, leh anăn hbĭl ih srăng lŏ wĭt?” Snăn yơh mtao mĭn jăk tiŏ nao kâo; leh anăn kâo bi kčah hruê kơ ñu.
Kâo lŏ akâo kơ mtao, “Tơdah mtao mĭn jăk, mtă kơ arăng brei kơ kâo hră mơĭt kơ phung khua čar nah Yŭ Êa Krông Ơphrat, čiăng kơ diñu brei kâo găn nao tơl kâo truh ti čar Yuđa,
leh anăn sa pŏk hră mơĭt kơ Y-Asap pô kiă kmrơ̆ng mtao, čiăng kơ ñu brei kơ kâo kyâo pioh ngă kmeh ƀăng jang kđông mgang sang yang leh anăn kơ mnư̆ ƀuôn, leh anăn kơ sang kâo srăng dôk.” Mtao brei kơ kâo ya mnơ̆ng kâo akâo leh, kyuadah kngan jăk Aê Diê dôk ti kâo.
Kâo truh kơ phung khua čar nah Yŭ Êa Krông leh anăn kâo brei kơ diñu hră mtao mơĭt. Mtao tiŏ nao leh mbĭt hŏng kâo phung khua kahan leh anăn phung đĭ aseh.
Ƀiădah tơdah Y-Sanbalat êkei Hôrôn leh anăn Y-Tôbia khua phung Amôn hmư̆ klei anei, klei anei diñu ngêñ snăk, kyuadah arăng hriê duah ngă klei jăk kơ phung anak Israel.
Tlâo hruê leh kâo truh kơ ƀuôn Yêrusalem,
Kâo kgŭ êjai mlam, kâo leh anăn đa đa êkei mbĭt hŏng kâo. Kâo amâo yăl dliê ôh kơ sa čô ya klei Aê Diê kâo dưm leh hlăm ai tiê kâo, klei kâo srăng ngă kơ ƀuôn Yêrusalem. Amâo mâo ôh sa drei mnơ̆ng mkăn mbĭt hŏng kâo, knŏng aseh dliê kâo đĭ.
Kâo kbiă êjai mlam ti Ƀăng Jang Tlung truh kơ Kbăng Êa Asâo Tan, leh anăn truh kơ Ƀăng Jang Djah, leh anăn kâo ksiêm mnư̆ ƀuôn Yêrusalem klưh leh, leh anăn ƀăng jang pui bi rai leh.
Kâo hlŏng nao kơ Ƀăng Jang Akŏ Êa leh anăn kơ Êa Ênao Mtao. Ƀiădah amâo mâo anôk ôh kơ hlô kâo đĭ dưi găn.
Leh anăn kâo đĭ êjai mlam ktuê tlung leh anăn ksiêm mnư̆; kâo wir leh anăn mŭt ti Ƀăng Jang Tlung, snăn yơh kâo wĭt.
Phung khua amâo thâo ôh ti anôk kâo nao leh anăn ya kâo ngă leh; leh anăn kâo ka hưn ôh kơ phung Yuđa, kơ phung khua ngă yang, kơ phung mdrŏng, kơ phung khua, leh anăn kơ phung mkăn srăng mă bruă.
Kâo lač kơ diñu, “Diih ƀuh leh klei dleh drei mâo, klei ƀuôn Yêrusalem dôk rai leh anăn ƀăng jang gơ̆ pui ƀơ̆ng leh. Hriê bĕ, brei drei mdơ̆ng mnư̆ ƀuôn Yêrusalem, čiăng đăm drei lŏ tŭ klei hêñ ôh.”
Kâo hưn kơ diñu kơ kngan Aê Diê kâo dôk leh ti kâo kơ klei jăk, leh anăn msĕ mơh kơ klei blŭ mtao hưn leh kơ kâo. Diñu lač, “Bơ bĕ drei kgŭ leh anăn mdơ̆ng.” Snăn diñu bi ktang kngan diñu kơ bruă jăk.
Ƀiădah tơdah Y-Sanbalat êkei Hôrôn leh anăn Y-Tôbia khua phung Amôn leh anăn Y-Gêsem êkei Arap hmư̆ klei anăn, diñu tlao mưč bi êmut kơ hmei leh anăn lač, “Ya klei diih dôk ngă anei? Diih bi kdơ̆ng hŏng mtao mơ̆?”
Kâo lŏ wĭt lač kơ diñu, “Aê Diê hlăm adiê srăng brei hmei dưi, leh anăn hmei phung dĭng buăl ñu srăng kgŭ leh anăn mdơ̆ng; ƀiădah diih amâo mâo sa kdrêč amâodah klei dưi amâodah klei bi hdơr hlăm ƀuôn Yêrusalem ôh.”
Y-Êliasip khua ngă yang prŏng kgŭ mbĭt hŏng phung ayŏng adei ñu phung khua ngă yang, leh anăn diñu mdơ̆ng Ƀăng Jang Biăp. Diñu myơr ƀăng jang anăn leh anăn dưm ƀăng bhă gơ̆. Diñu myơr mnư̆ truh ti Sang Tum Sa Êtuh, truh ti Sang Tum Y-Hananel.
Ti djiêu Y-Êliasip, phung êkei ƀuôn Yêrikô mdơ̆ng. Leh anăn ti djiêu diñu, Y-Sakur anak êkei Y-Imri mdơ̆ng.
Phung anak êkei Y-Hasêna mdơ̆ng Ƀăng Jang Kan. Diñu mdơ̆ng kmeh leh anăn dưm ƀăng bhă, giê khuă, leh anăn giê kal gơ̆.
Kdrêč êdei kơ diñu Y-Mêrêmôt anak êkei Y-Uri čô Y-Hakôs mkra. Kdrêč êdei kơ diñu Y-Mêsulam anak êkei Y-Bêrêkia čô Y-Mêsêsabel mkra. Kdrêč êdei kơ Y-Sadôk anak êkei Y-Bana mkra.
Kdrêč êdei kơ diñu phung ƀuôn Têkôa mkra; ƀiădah phung mdrŏng diñu amâo đru ôh bruă ktrŏ mă hŏng kngan phung khua jao kơ diñu.
Y-Jôada anak êkei Y-Pasêa leh anăn Y-Mêsulam anak êkei Y-Bêsôdeya mkra Ƀăng Jang Hđăp. Diñu mdơ̆ng kmeh leh anăn dưm ƀăng bhă, giê khuă, leh anăn giê kal gơ̆.
Kdrêč êdei kơ Y-Mêlatia êkei Gabaôn leh anăn Y-Jadôn êkei Mêrônôt, phung êkei ƀuôn Gabaôn leh anăn ƀuôn Mispa mkra, phung anăn dôk ti gŭ klei kiă kriê khua čar nah Yŭ Êa Krông Ơphrat.
Kdrêč êdei kơ diñu Y-Usiêl anak êkei Y-Harhaya phung tia mah, mkra. Kdrêč êdei kơ ñu Y-Hanania sa čô hlăm phung mkra êa ƀâo mngưi mkra; leh anăn diñu lŏ mdơ̆ng buôn Yêrusalem truh ti Mnư̆ Ƀai.
Kdrêč êdei kơ diñu Y-Rêphaya anak êkei Y-Hur, khua kiă kriê mkrah kdriêk ƀuôn Yêrusalem, mkra.
Kdrêč êdei kơ ñu Y-Jêdaya anak êkei Y-Harumap mkra phă anăp hŏng sang ñu pô. Ti djiêu ñu Y-Hatus anak êkei Y-Hasnapneya mkra.
Y-Malkija anak êkei Y-Harim leh anăn Y-Hasup anak êkei Y-Pahat-Môap mkra sa kdrêč mkăn leh anăn Sang Tum Kpur Pui.
Kdrêč êdei kơ ñu Y-Salum anak êkei Y-Halôhes khua kiă kriê mkrah kdriêk ƀuôn Yêrusalem mkra, ñu leh anăn phung anak mniê ñu.
Y-Hanun leh anăn phung mnuih dôk hlăm ƀuôn Sanôa mkra Ƀăng Jang Tlung. Diñu lŏ mdơ̆ng gơ̆ leh anăn dưm ƀăng bhă, giê khuă, leh anăn giê kal gơ̆, leh anăn mkra sa êbâo heh mnư̆ truh kơ Ƀăng Jang Djah.
Y-Malkija anak êkei Y-Rêkap khua kiă kriê krĭng Bet-Hakarem mkra Ƀăng Jang Djah; ñu lŏ mdơ̆ng gơ̆ leh anăn dưm ƀăng bhă, giê khuă, leh anăn giê kal gơ̆.
Y-Salum anak êkei Y-Kôlhôsê khua kiă kriê krĭng Mispa mkra Ƀăng Jang Akŏ Êa. Ñu lŏ mdơ̆ng gơ̆ leh anăn guôm gơ̆, leh anăn dưm ƀăng bhă, giê khuă, leh anăn giê kal gơ̆; leh anăn ñu mdơ̆ng mnư̆ Êa Ênao Sêla ti War Mnga Mtao, truh kơ êñan trŭn mơ̆ng ƀuôn Y-Đawit.
Kdrêč êdei kơ ñu Y-Nêhêmi anak êkei Y-Asbuk khua kiă kriê mkrah krĭng Bet-Sur mkra truh kơ anôk phă hŏng phung msat Y-Đawit, truh kơ êa ênao arăng ngă, leh anăn truh kơ Sang Phung Êkei Jhŏng Ktang.
Kdrêč êdei kơ ñu phung Lêwi mkra: mâo Y-Rêhum anak êkei Y-Bani jing khua. Kdrêč êdei kơ ñu Y-Hasabia khua kiă kriê mkrah krĭng Keila mkra brei kơ krĭng ñu.
Kdrêč êdei kơ ñu phung ayŏng adei ñu mkra: Y-Bawai anak êkei Y-Hênadat khua kiă kriê mkrah krĭng Keila jing khua.
Kdrêč êdei kơ ñu Y-Êser anak êkei Y-Jêsua khua kiă kriê ƀuôn Mispa mkra kdrêč mkăn phă hŏng anôk đĭ kơ sang pioh mnơ̆ng bi blah ti Anôk Kčŭn.
Kdrêč êdei kơ ñu Y-Baruk anak êkei Y-Sabai mkra sa kdrêč mkăn mơ̆ng Anôk Kčŭn truh kơ ƀăng bhă sang Y-Êliasip khua ngă yang prŏng.
Kdrêč êdei kơ ñu Y-Mêrêmôt anak êkei Y-Uri čô Y-Hakôs mkra sa kdrêč mkăn mơ̆ng ƀăng bhă sang Y-Êliasip truh ti knhal tuč sang Y-Êliasip.
Kdrêč êdei kơ ñu phung khua ngă yang, phung êkei Lăn Dap, mkra.
Kdrêč êdei kơ diñu Y-Benjamin leh anăn Y-Hasup mkra phă hŏng sang diñu pô. Kdrêč êdei kơ diñu Y-Asaria anak êkei Y-Maseya čô Y-Anania mkra ti djiêu sang ñu pô.
Kdrêč êdei kơ ñu Y-Binui anak êkei Y-Hênadat mkra sa kdrêč mkăn, mơ̆ng sang Y-Asaria truh kơ Anôk Kčŭn,
leh anăn truh kơ kiêng. Y-Palal anak êkei Y-Usai mkra phă hŏng Anôk Kčŭn leh anăn sang tum dlông sang mtao ti dlông ti anôk wăl phung gak. Kdrêč êdei kơ ñu Y-Pêdaya anak êkei Y-Parôs
leh anăn phung dĭng buăl sang yang dôk ti sang tum Ôphel mkra truh kơ anôk phă hŏng Ƀăng Jang Êa tĭng ngŏ, leh anăn truh kơ sang tum dlông.
Kdrêč êdei kơ ñu phung ƀuôn Têkôa mkra sa kdrêč mkăn phă hŏng sang tum dlông truh ti mnư̆ sang tum Ôphel.
Tĭng kơ dlông Ƀăng Jang Aseh phung khua ngă yang mkra, grăp čô phă hŏng sang ñu pô.
Kdrêč êdei kơ diñu Y-Sadôk anak êkei Y-Imer mkra phă hŏng sang ñu pô. Kdrêč êdei kơ ñu Y-Sêmaya anak êkei Y-Sêkania pô kiă Ƀăng Jang Ngŏ mkra.
Kdrêč êdei kơ ñu Y-Hanania anak êkei Y-Sêlêmaya leh anăn Y-Hanun anak êkei tal năm Y-Salap mkra sa kdrêč mkăn. Kdrêč êdei kơ ñu Y-Mêsulam anak êkei Y-Bêrêkia mkra phă hŏng adŭ ñu pô.
Kdrêč êdei kơ ñu Y-Malkija sa čô hlăm phung tia mah mkra truh ti sang phung dĭng buăl sang yang leh anăn phung mnia, phă hŏng Ƀăng Jang Yap, leh anăn truh ti adŭ tal dlông ti kiêng.
Ti plah wah adŭ tal dlông ti kiêng leh anăn Ƀăng Jang Biăp phung tia mah leh anăn phung mnia mkra.
Tơdah Y-Sanbalat hmư̆ kơ hmei dôk mdơ̆ng mnư̆, ñu ăl ngêñ snăk leh anăn ñu djă djik djak kơ phung Yuđa.
Ñu lač ti anăp phung ayŏng adei ñu leh anăn phung kahan čar Samari, “Ya klei phung Yuđa awăt anei dôk ngă lĕ? Diñu srăng lŏ mdơ̆ng mơ̆? Diñu srăng ngă yang mơ̆? Diñu srăng bi leh hlăm sa hruê mơ̆? Diñu srăng lŏ mdơ̆ng boh tâo mơ̆ng kăm mnơ̆ng rai leh pui ƀơ̆ng anăn mơ̆?”
Y-Tôbia êkei Amôn dôk giăm ñu leh anăn lač, “Ơ, mnơ̆ng diñu mdơ̆ng anăn — knŏng sa drei mja ktuê đĭ ti dlông anăn, gơ̆ srăng bi klưh hĕ boh tâo mnư̆ diñu!”
Hmư̆ bĕ, Ơ Aê Diê hmei, kyuadah arăng bi êmut kơ hmei. Bi wĭt bĕ klei diñu mưč ti dlông boh kŏ diñu pô, leh anăn jao hĕ diñu kơ klei arăng plah mă jing mnă hlăm sa boh čar.
Đăm guôm hĕ ôh klei diñu jing soh, leh anăn đăm lăm hĕ klei soh diñu mơ̆ng anăp ală ih ôh, kyuadah diñu mčhur leh ih ngêñ ti anăp phung mdơ̆ng.
Snăn hmei mdơ̆ng mnư̆; leh anăn jih mnư̆ bi lir mbĭt truh kơ mkrah boh dlông gơ̆. Kyuadah phung ƀuôn sang mâo klei mĭn čiăng mă bruă hŏng jih ai tiê.
Ƀiădah tơdah Y-Sanbalat, Y-Tôbia, phung Arap, phung Amôn, leh anăn phung Asdôt hmư̆ kơ klei lŏ mkra mnư̆ ƀuôn Yêrusalem đĭ nanao leh anăn anôk hluh dơ̆ng lŏ sir leh, diñu ăl snăk.
Diñu trông čhai mbĭt čiăng hriê bi blah hŏng ƀuôn Yêrusalem leh anăn bi rŭng gơ̆.
Hmei wah lač kơ Aê Diê hmei, hruê leh anăn mlam hmei dưm phung gak čiăng mgang.
Ƀiădah phung Yuđa lač, “Klei mơai phung kkung mnơ̆ng ktrŏ hrŏ leh, leh anăn mâo lu djah. Hmei amâo dưi mă bruă mdơ̆ng mnư̆ ôh.”
Hlăk anăn phung roh hmei lač, “Diñu amâo srăng thâo amâodah ƀuh drei ôh tơl drei truh leh ti krah diñu, bi mdjiê diñu leh anăn bi mdei hĕ bruă diñu.”
Tơdah phung Yuđa dôk hdĭp giăm diñu truh, digơ̆ hưn kơ hmei pluh bliư̆, “Mơ̆ng jih jang anôk diñu dôk diñu srăng truh ngă kơ drei.”
Snăn hlăm kdrêč ti gŭ hĭn anôk ti tluôn mnư̆ ti anôk êhŏng, kâo dưm phung ƀuôn sang tui si găp djuê diñu djă đao gưm, kdrang, leh anăn hna diñu.
Kâo dlăng, leh anăn kgŭ lač kơ phung mdrŏng, kơ phung khua, leh anăn kơ jih jang phung ƀuôn sang, “Đăm huĭ kơ diñu ôh. Hdơr bĕ kơ Yêhôwa, pô jing prŏng hĭn leh anăn năng huĭ, leh anăn bi blah brei bĕ kơ phung ayŏng adei, kơ phung anak êkei, kơ phung anak mniê, kơ phung mô̆, leh anăn kơ gŏ sang diih.”
Tơdah phung roh hmei hmư̆ kơ hmei thâo klei diñu leh anăn Aê Diê kơ̆ng hĕ hdră diñu, jih jang hmei lŏ nao kơ mnư̆, grăp čô kơ bruă gơ̆ pô.
Mơ̆ng hruê anăn sa mkrah phung dĭng buăl kâo mă bruă mdơ̆ng, leh anăn sa mkrah djă kdrang, khil, hna, leh anăn ao msei; leh anăn phung khua đru krơ̆ng ti tluôn jih jang sang Yuđa,
phung mdơ̆ng mnư̆. Phung kkung mnơ̆ng ktrŏ kkung mnơ̆ng tơl grăp čô hŏng sa nah kngan mă bruă, leh anăn sa nah mkăn djă mnơ̆ng bi blah.
Leh anăn grăp čô liêô đao gưm ñu ti djiêu êjai ñu mă bruă mdơ̆ng mnư̆. Pô ayŭ ki dôk ti djiêu kâo.
Kâo lač kơ phung mdrŏng, kơ phung khua, leh anăn kơ jih jang phung ƀuôn sang, “Bruă jing prŏng leh anăn lu anôk, leh anăn drei dôk mdê mdê ti dlông mnư̆, pô anei kbưi hŏng pô mkăn.
Ti anôk diih hmư̆ asăp ki, brei diih nao tinăn mƀĭt hŏng hmei. Aê Diê drei srăng bi blah brei kơ drei.”
Snăn hmei mă bruă, leh anăn sa mkrah phung diñu djă kju mơ̆ng ang dar tơl êdah mtŭ.
Msĕ mơh hlăk anăn kâo lač kơ phung ƀuôn sang, “Brei grăp čô êkei mbĭt hŏng dĭng buăl ñu đăm mlam hlăm ƀuôn Yêrusalem, čiăng kơ diñu dưi jing phung gak drei êjai mlam leh anăn dưi mă bruă êjai hruê.”
Snăn kăn rei kâo amâodah phung ayŏng adei kâo, amâodah phung dĭng buăl kâo, amâodah mnuih gak tui hlue kâo, amâo mâo sa čô hlăm phung hmei kleh čhiăm ao hmei ôh; grăp čô djă mnơ̆ng ñu bi blah.
Mâo phung ƀuôn sang leh anăn phung mô̆ diñu blŭ bi kdơ̆ng hŏng phung ayŏng adei diñu, phung Yuđa.
Mâo phung lač, “Mbĭt hŏng phung anak êkei leh anăn phung anak mniê hmei, jing lu; brei kơ hmei djăp braih čiăng kơ hmei dưi ƀơ̆ng huă leh anăn dôk hdĭp.”
Mâo msĕ mơh phung lač, “Hmei brei arăng mưn hma hmei, đang war boh kriăk ƀâo hmei, leh anăn sang hmei čiăng mâo braih huă kyua klei ư̆ êpa.”
Leh anăn mâo phung lač, “Hmei čan leh prăk pioh tuh jia kơ mtao, êjai hmei mgơ̆ng hma leh anăn đang boh kriăk ƀâo hmei.
Kđeh êrah hmei jing msĕ si kđeh êrah phung ayŏng adei hmei, phung anak hmei jing msĕ si phung anak diñu; ƀiădah hmei mgô̆ phung anak êkei leh anăn phung anak mniê hmei jing hĕ hlŭn, leh anăn đa đa phung anak mniê hmei arăng bi msoh leh; ƀiădah hmei amâo mâo klei ktang dưi ghă klei anăn ôh, kyuadah hma hmei leh anăn đang boh kriăk ƀâo hmei jing leh dŏ arăng.”
Kâo ăl snăk, tơdah kâo hmư̆ klei diñu ur leh anăn klei diñu kčŭt anăn.
Kâo mâo klei mĭn čiăng ƀuah phung mdrŏng leh anăn phung khua. Kâo lač kơ diñu, “Diih ƀơ̆ng mnga grăp čô mơ̆ng phung ayŏng adei diih pô.” Kâo mkra sa klei bi kƀĭn prŏng bi kdơ̆ng hŏng diñu,
leh anăn lač kơ diñu, “Tui si klei drei dưi, drei bi tui leh phung ayŏng adei drei phung Yuđa, phung arăng čhĭ leh kơ phung găp djuê mkăn; ƀiădah diih čhĭ phung ayŏng adei diih čiăng kơ arăng dưi čhĭ digơ̆ kơ hmei!” Diñu dôk ñăt leh anăn amâo dưi blŭ sa boh ôh.
Snăn kâo lač, “Klei diih ngă anăn amâo jăk ôh. Amâo djŏ hĕ jing djŏ diih êbat hlăm klei huĭ mpŭ kơ Aê Diê drei, čiăng đăm phung găp djuê mkăn phung roh drei mưč kơ drei?
Kâo, phung ayŏng adei kâo, leh anăn phung dĭng buăl kâo brei kơ digơ̆ čan prăk leh anăn mdiê. Brei drei mdei hĕ klei ƀơ̆ng mnga anei.
Bi wĭt bĕ kơ digơ̆ hruê anei mtam hma, đang boh kriăk ƀâo, đang boh ôliwơ, sang, leh anăn sa kdrêč hlăm sa êtuh prăk, mdiê, kpiê mrâo, leh anăn êa boh ôliwơ, mnơ̆ng diih mă leh mơ̆ng digơ̆.”
Leh anăn diñu lač, “Hmei srăng bi wĭt mnơ̆ng anăn, leh anăn amâo akâo sa mta mnơ̆ng mơ̆ng digơ̆ ôh. Hmei srăng ngă tui si ih lač leh.” Kâo iêu phung khua ngă yang leh anăn brei diñu kat asei srăng ngă tui si diñu ƀuăn leh.
Msĕ mơh kâo êyuh ao jhung kâo leh anăn lač, “Snăn mơh brei Aê Diê êyuh grăp čô êkei mơ̆ng sang gơ̆ leh anăn mơ̆ng bruă gơ̆ mă, pô amâo bi sĭt klei ƀuăn anei. Snăn mơh brei arăng êyuh gơ̆ leh anăn brei gơ̆ jing êhŏng.” Jih jang phung bi kƀĭn lač, “Amen,” leh anăn bi mni kơ Yêhôwa. Phung ƀuôn sang ngă tui si klei diñu ƀuăn leh.
Êbeh kơ anăn, dơ̆ng mơ̆ng hruê arăng brei kâo jing khua kiă kriê diñu hlăm čar Yuđa, mơ̆ng thŭn tal dua pluh truh kơ thŭn tal tlâo pluh dua mtao Artasersês, jing pluh dua thŭn, kâo amâodah phung ayŏng adei kâo amâo tuôm ƀơ̆ng ôh mnơ̆ng ƀơ̆ng huă mkă kơ khua kiă kriê.
Phung khua kiă kriê êlâo ti kâo bi ktrŏ phung ƀuôn sang, leh anăn mă mơ̆ng digơ̆ mnơ̆ng ƀơ̆ng huă leh anăn kpiê êngao kơ pă pluh sêkel prăk. Wăt phung dĭng buăl diñu mơh ngă klei bi ktrŏ kơ phung ƀuôn sang. Ƀiădah kâo amâo ngă snăn ôh, kyuadah klei huĭ mpŭ kơ Aê Diê.
Msĕ mơh kâo ăt djă bruă mdơ̆ng mnư̆ anei, wăt jih jang phung dĭng buăl kâo bi kƀĭn mă bruă tinăn. Hmei amâo mă lăn ôh.
Êbeh kơ anăn, mâo ti jhưng huă kâo sa êtuh êma pluh čô êkei, phung Yuđa leh anăn phung khua, êngao kơ phung hriê kơ hmei mơ̆ng phung găp djuê mnuih jŭm dar hmei.
Mnơ̆ng mkra kơ sa hruê mâo sa drei êmô, năm drei biăp jăk hĭn; arăng mkra msĕ mơh mnŭ ada kơ kâo, leh anăn grăp pluh hruê lu boh kdô klĭt kpiê. Ƀiădah mbĭt hŏng jih jang mnơ̆ng anăn kâo amâo akâo ôh mnơ̆ng ƀơ̆ng huă mkra kơ khua kiă kriê, kyuadah bruă jing ktrŏ kơ phung ƀuôn sang anei.
Hdơr bĕ kơ klei jăk kâo, Ơ Aê Diê kâo, jih jang klei kâo ngă leh kơ phung ƀuôn sang anei.
Tơdah arăng hưn kơ Y-Sanbalat, kơ Y-Tôbia kơ Y-Gêsem êkei Arap, leh anăn kơ phung roh hmei mkăn kơ kâo mdơ̆ng leh mnư̆ leh anăn amâo lŏ mâo anôk hluh ôh hlăm mnư̆. (Wăt tơdah truh kơ hruê anăn, kâo ka dưm ƀăng bhă hlăm jih jang ƀăng jang).
Y-Sanbalat leh anăn Y-Gêsem tiŏ nao mnuih lač kơ kâo, “Hriê bĕ, brei drei bi tuôm mbĭt hlăm sa boh ƀuôn ti anôk Lăn Dap Ônô.” Ƀiădah diñu mĭn čiăng ngă jhat kơ kâo.
Kâo tiŏ nao phung mnuih lač kơ diñu, “Kâo dôk ngă sa mta bruă prŏng, snăn kâo amâo dưi trŭn nao ôh. Si dưi mdei hĕ bruă êjai kâo lui bruă anăn leh anăn trŭn nao kơ diih?”
Diñu tiŏ nao arăng kơ kâo pă bliư̆ hŏng klei msĕ snăn, leh anăn kâo lŏ wĭt lač kơ diñu ăt msĕ mơh.
Msĕ snăn mơh, Y-Sanbalat tiŏ nao dĭng buăl ñu kơ kâo bliư̆ tal êma, djă ba sa pŏk hră hlăm kngan gơ̆.
Hlăm hră anăn mâo klei čih snei, “Arăng hưn leh ti krah phung găp djuê mkăn, leh anăn Y-Gêsem msĕ mơh lač klei anăn, kơ ih leh anăn phung Yuđa mĭn kơ klei bi kdơ̆ng. Kyua anăn mơh ih dôk mdơ̆ng mnư̆; leh anăn ih mĭn čiăng jing mtao kơ diñu tui si klei hưn anei.
Msĕ mơh ih mdưm leh phung khua pô hưn êlâo čiăng hưn klei djŏ kơ ih hlăm ƀuôn Yêrusalem, ‘Mâo sa čô mtao hlăm čar Yuđa.’ Ară anei arăng srăng hưn klei blŭ anei kơ mtao Persơ. Snăn, hriê bĕ ară anei leh anăn brei drei trông čhai mbĭt.”
Kâo tiŏ nao mnuih kơ ñu, lač, “Amâo tuôm mâo ôh msĕ si klei ih lač anăn, kyuadah ih mčeh mă hlăm klei mĭn ih pô.”
Kyuadah jih jang diñu čiăng bi huĭ hmei, êjai mĭn, “Kngan diñu srăng phưi hĕ bruă, snăn bruă anăn amâo srăng leh ôh.” Ƀiădah ară anei, Ơ Aê Diê, bi ktang bĕ kngan kâo.
Tơdah kâo mŭt hlăm sang Y-Sêmaya, anak êkei Y-Dêlaya čô Y-Mêhetabel, pô arăng krư̆ leh, ñu lač, “Brei drei bi tuôm mbĭt hlăm sang Aê Diê hlăm lam sang yang, leh anăn brei drei kđăl hĕ ƀăng bhă sang yang; kyuadah diñu srăng hriê bi mdjiê ih, êjai mlam diñu hriê bi mdjiê ih.”
Ƀiădah kâo lač, “Sa čô mnuih msĕ si kâo srăng đuĕ mơ̆? Leh anăn ya mta mnuih msĕ si kâo dưi mŭt hlăm sang yang leh anăn dôk hdĭp? Kâo amâo srăng mŭt ôh.”
Kâo thâo săng leh anăn ƀuh kơ Aê Diê amâo tiŏ nao ñu ôh, ƀiădah ñu blŭ klei hưn êlâo bi kdơ̆ng hŏng kâo, kyuadah Y-Tôbia leh anăn Y-Sanbalat mưn ñu leh.
Kyua klei anăn yơh arăng mưn leh ñu, čiăng kơ kâo huĭ leh anăn ngă msĕ snăn leh anăn ngă soh, leh anăn hŏng klei anăn diñu dưi bi msoh kơ anăn kâo, čiăng mưč kơ kâo.
Ơ Aê Diê kâo, hdơr bĕ kơ Y-Tôbia leh anăn Y-Sanbalat tui si klei anei diñu ngă leh, leh anăn msĕ mơh kơ khua pô hưn êlâo mniê H'Nôadia leh anăn phung khua pô hưn êlâo mkăn čiăng bi huĭ kâo.
Snăn mnư̆ leh leh ti hruê tal dua pluh êma mlan Êlul, leh êma pluh dua hruê.
Tơdah jih jang phung roh hmei hmư̆ klei anăn, jih jang phung găp djuê mkăn jŭm dar hmei mâo klei huĭ, leh anăn diñu hêñ kơ diñu pô; kyuadah diñu thâo kơ bruă anei leh kyua klei Aê Diê hmei đru.
Msĕ mơh hlăm ênuk anăn, phung mdrŏng hlăm phung Yuđa mơĭt lu hră kơ Y-Tôbia, leh anăn Y-Tôbia lŏ wĭt čih kơ diñu.
Kyuadah mâo lu hlăm phung Yuđa kat asei leh hŏng Y-Tôbia, kyua ñu jing mtâo êkei Y-Sêkania anak êkei Y-Ara; leh anăn anak êkei ñu Y-Jêhôhanan dôk anak mniê Y-Mêsulam, anak êkei Y-Bêrêkia.
Msĕ mơh diñu blŭ kơ klei jăk gơ̆ ngă ti anăp kâo, leh anăn yăl dliê klei kâo blŭ kơ gơ̆. Bi Y-Tôbia mơĭt hră čiăng bi huĭ kâo.
Tơdah mnư̆ mdơ̆ng leh, leh anăn kâo dưm leh ƀăng bhă leh anăn jao leh bruă kơ phung kiă ƀăng jang, phung mmuñ, leh anăn phung Lêwi,
kâo jao kơ adei kâo Y-Hanani, klei dưi kiă kriê ƀuôn Yêrusalem, mƀĭt Y-Hanania khua sang mtao, kyuadah ñu jing sa čô mnuih sĭt suôr hĭn leh anăn huĭ mpŭ kơ Aê Diê hĭn kơ lu phung mkăn.
Kâo lač kơ diñu, “Đăm brei arăng pŏk ƀăng jang ƀuôn Yêrusalem ôh tơl yang hruê mđiă, leh anăn êjai diñu dôk gak brei arăng kđăl leh anăn kal ƀăng bhă. Mdưm phung gak mơ̆ng phung dôk hlăm ƀuôn Yêrusalem, grăp čô ti anôk ñu pô, leh anăn grăp čô phă hŏng sang ñu pô.”
Ƀuôn jing ƀai leh anăn prŏng, ƀiădah mnuih hlăm ƀuôn knŏng ƀiă, leh anăn amâo mâo sang mrâo arăng lŏ mdơ̆ng ôh.
Hlăk anăn Aê Diê mtrŭt klei mĭn kâo brei bi kƀĭn phung mdrŏng, phung khua leh anăn phung ƀuôn sang, čiăng čih anăn tui si găp djuê diñu. Kâo ƀuh hdruôm hră klei čih găp djuê phung truh êlâo hĭn, leh anăn kâo ƀuh arăng čih hlăm anăn:
Nĕ anei phung ƀuôn sang hlăm čar, phung kbiă hriê mơ̆ng klei jing mnă hlăm phung Y-Nebukatnetsar mtao Ƀaƀilôn atăt ba leh jing mnă. Diñu lŏ wĭt kơ ƀuôn Yêrusalem leh anăn kơ čar Yuđa, grăp čô kơ ƀuôn ñu pô.
Diñu hriê mbĭt hŏng Y-Sôrôbabel, Y-Jêsua, Y-Nêhêmi, Y-Asaria, Y-Ramia, Y-Nahamani, Y-Môrdêkai, Y-Bilsan, Y-Mispêret, Y-Bikwai, Y-Nêhum, Y-Bana. Ênoh yap êkei phung ƀuôn sang Israel:
phung anak čô Y-Parôs mâo dua êbâo sa êtuh kjuh pluh dua čô.
Phung anak čô Y-Sêphatia mâo tlâo êtuh kjuh pluh dua čô.
Phung anak čô Y-Ara mâo năm êtuh êma pluh dua čô.
Phung anak čô Y-Pahat-Môap, čiăng lač phung anak čô Y-Jêsua leh anăn Y-Jôap mâo dua êbâo sa păn êtuh pluh sa păn čô.
Phung anak čô Y-Êlam mâo sa êbâo dua êtuh êma pluh pă čô.
Phung anak čô Y-Satu mâo sa păn êtuh pă pluh êma čô.
Phung anak čô Y-Sakai mâo kjuh êtuh năm pluh čô.
Phung anak čô Y-Binui mâo năm êtuh pă pluh sa păn čô.
Phung anak čô Y-Bêbai mâo năm êtuh dua pluh sa păn čô.
Phung anak čô Y-Asgat mâo dua êbâo tlâo êtuh dua pluh dua čô.
Phung anak čô Y-Adônikam mâo năm êtuh năm pluh kjuh čô.
Phung anak čô Y-Bikwai mâo dua êbâo năm pluh kjuh čô.
Phung anak čô Y-Adin mâo năm êtuh êma pluh êma čô.
Phung anak čô Y-Ater, čiăng lač Hêsêkia, mâo dua păn pluh sa păn čô.
Phung anak čô Y-Hasum mâo tlâo êtuh dua pluh sa păn čô.
Phung anak čô Y-Bêsai mâo tlâo êtuh dua pluh pă čô.
Phung anak čô Y-Harip mâo sa êtuh pluh dua čô.
Phung anak čô Y-Gabaôn mâo dua păn pluh êma čô.
Phung êkei mơ̆ng ƀuôn Betlêhem leh anăn ƀuôn Nêtôpa mâo sa êtuh sa păn pluh sa păn čô.
Phung êkei mơ̆ng ƀuôn Anathôt mâo sa êtuh dua pluh sa păn čô.
Phung êkei mơ̆ng ƀuôn Bet-Asmawet mâo pă pluh dua čô.
Phung êkei mơ̆ng ƀuôn Kiriat-Jêarim, ƀuôn Kêphira, leh anăn ƀuôn Bêerôt mâo kjuh êtuh pă pluh tlâo čô.
Phung êkei mơ̆ng ƀuôn Rama leh anăn ƀuôn Gêba mâo năm êtuh dua pluh sa čô.
Phung êkei mơ̆ng ƀuôn Mikmas mâo sa êtuh dua pluh dua čô.
Phung êkei mơ̆ng ƀuôn Bêthel leh anăn ƀuôn Ai mâo sa êtuh dua pluh tlâo čô.
Phung êkei mơ̆ng ƀuôn Nêbô mkăn mâo êma pluh dua čô.
Phung anak čô Y-Êlam mkăn mâo sa êbâo dua êtuh êma pluh pă čô.
Phung anak čô Y-Harim mâo tlâo êtuh dua pluh čô.
Phung anak čô ƀuôn Yêrikô mâo tlâo êtuh pă pluh êma čô.
Phung anak čô ƀuôn Lot, ƀuôn Hadit, leh anăn ƀuôn Ônô mâo kjuh êtuh dua pluh sa čô.
Phung anak čô Y-Sêna mâo tlâo êbâo dua păn êtuh tlâo pluh čô.
Phung khua ngă yang: Phung anak čô Y-Jêdaya, čiăng lač sang Y-Jêsua mâo dua păn êtuh kjuh pluh tlâo čô.
Phung anak čô Y-Imer mâo sa êbâo êma pluh dua čô.
Phung anak čô Y-Pasur mâo sa êbâo dua êtuh pă pluh kjuh čô.
Phung anak čô Y-Harim mâo sa êbâo pluh kjuh čô.
Phung Lêwi: Phung anak čô Y-Jêsua, čiăng lač Y-Katmiêl hlăm phung anak čô Y-Hôdêwa mâo kjuh pluh pă čô.
Phung mmuñ: phung anak čô Y-Asap mâo sa êtuh pă pluh sa păn čô.
Phung kiă kriê ƀăng jang: phung anak čô Y-Salum, phung anak čô Y-Ater, phung anak čô Y-Talmôn, phung anak čô Y-Akup, phung anak čô Y-Hatita, phung anak čô Y-Sôbai mâo sa êtuh tlâo pluh sa păn čô.
Phung dĭng buăl sang yang: phung anak čô Y-Siha, phung anak čô Y-Hasupha, phung anak čô Y-Tabaôt,
phung anak čô Y-Kêrôs, phung anak čô Y-Sia, phung anak čô Y-Padôn,
phung anak čô Y-Lêbana, phung anak čô Y-Hagaba, phung anak čô Y-Salmai,
phung anak čô Y-Hanan, phung anak čô Y-Gidel, phung anak čô Y-Gahar,
phung anak čô Y-Rêaya, phung anak čô Y-Rêsin, phung anak čô Y-Nêkôda,
phung anak čô Y-Gasam, phung anak čô Y-Usa, phung anak čô Y-Pasêa,
phung anak čô Y-Bêsai, phung anak čô Y-Mêunim, phung anak čô Y-Nêphusêsim,
phung anak čô Y-Bakbuk, phung anak čô Y-Hakupha, phung anak čô Y-Harhur,
phung anak čô Y-Baslit, phung anak čô Y-Mêhida, phung anak čô Y-Harsa,
phung anak čô Y-Barkôs, phung anak čô Y-Sisêra, phung anak čô Y-Têma,
phung anak čô Y-Nêsia, phung anak čô Y-Hatipha.
Phung anak êkei phung dĭng buăl Y-Salômôn: phung anak čô Y-Sôtai, phung anak čô Y-Sôphêret, phung anak čô Y-Pêrida,
phung anak čô Y-Jala, phung anak čô Y-Darkôn, phung anak čô Y-Gidel,
phung anak čô Y-Sêphatia, phung anak čô Y-Hatil, phung anak čô Y-Pôkêret-Hasêbam, phung anak čô Y-Amôn.
Jih jang phung dĭng buăl sang yang leh anăn phung anak čô phung dĭng buăl Y-Salômôn mâo tlâo êtuh dua păn pluh dua čô.
Nĕ anei phung hriê mơ̆ng ƀuôn Têlmêla, ƀuôn Telharsa, ƀuôn Kêrup, ƀuôn Adôn, leh anăn ƀuôn Imer, ƀiădah diñu amâo dưi bi sĭt ôh djuê ana diñu, kăn djuê ana diñu rei thâodah diñu jing hlăm phung Israel:
phung anak čô Y-Dêlaya, phung anak čô Y-Tôbia, phung anak čô Y-Nêkôda, mâo năm êtuh pă pluh dua čô.
Msĕ mơh hlăm phung khua ngă yang: phung anak čô Y-Hôbaya, phung anak čô Y-Hakôs, phung anak čô Y-Barsilai (pô mă leh mô̆ sa čô hlăm phung anak mniê Y-Barsilai êkei ƀuôn Galaat, leh anăn arăng iêu tui si anăn diñu).
Phung anăn duah anăn diñu hlăm hră čih găp djuê, ƀiădah arăng amâo ƀuh tinăn ôh. Kyua anăn arăng amâo jum diñu hlăm phung jing khua ngă yang kyuadah diñu jing amâo doh.
Khua kiă kriê lač kơ diñu, diñu amâo dưi ƀơ̆ng ôh mnơ̆ng ƀơ̆ng huă doh jăk hĭn tơl mâo sa čô khua ngă yang mâo Urim leh anăn Thumim kgŭ dơ̆ng hưn klei Aê Diê čiăng.
Jih jang phung bi kƀĭn mâo pă pluh dua êbâo tlâo êtuh năm pluh čô,
êngao kơ phung dĭng buăl êkei leh anăn phung dĭng buăl mniê diñu, hlăm phung anăn mâo kjuh êbâo tlâo êtuh tlâo pluh kjuh čô; leh anăn phung anăn mâo dua êtuh pă pluh êma čô phung mmuñ, êkei leh anăn mniê.
Aseh diñu mâo kjuh êtuh tlâo pluh năm drei, aseh dliê diñu mâo dua êtuh pă pluh êma drei,
aseh samô diñu mâo pă êtuh tlâo pluh êma drei, leh anăn aseh dliê mdiăng mnơ̆ng diñu mâo năm êbâo kjuh êtuh dua pluh drei.
Mâo đa đa hlăm phung khua djuê ana myơr kơ bruă. Khua kiă kriê brei kơ adŭ pioh ngăn sa êbâo đarik mah, êma pluh boh hmăm, êma êtuh tlâo pluh blah čhiăm ao khua ngă yang.
Mâo đa đa phung khua djuê ana myơr kơ adŭ pioh ngăn kơ bruă dua pluh êbâo đarik mah leh anăn dua êbâo dua êtuh min prăk.
Phung mkăn myơr dua pluh êbâo đarik mah dua êbâo min prăk, leh anăn năm pluh kjuh čhiăm ao khua ngă yang.
Snăn phung khua ngă yang, phung Lêwi, phung kiă ƀăng jang, phung mmuñ, đa đa phung ƀuôn sang, phung dĭng buăl sang yang, leh anăn jih jang phung Israel dôk hlăm ƀuôn diñu pô. Tơdah mlan tal kjuh truh leh, phung anak Israel dôk hlăm ƀuôn diñu pô.
Jih jang phung ƀuôn sang bi kƀĭn mđrăm mbĭt msĕ si sa čô mnuih, hlăm ƀuôn ti anăp Ƀăng Jang Êa leh anăn diñu mtă kơ Y-Êsra, khua čih hră djă ba hdruôm hră klei bhiăn Y-Môis, klei Yêhôwa mtă leh kơ phung Israel.
Ti hruê tal sa mlan tal kjuh, khua ngă yang Y-Êsra djă ba klei bhiăn ti anăp phung bi kƀĭn, êkei wăt mniê, leh anăn jih jang phung dưi hmư̆ hŏng klei thâo săng.
Ñu dlăng klei bhiăn anăn phă hŏng wăl ti anăp Ƀăng Jang Êa mơ̆ng ưm aguah truh kơ yang hruê dơ̆ng, ti anăp phung êkei leh anăn phung mniê, leh anăn phung dưi thâo săng; leh anăn knga jih jang phung ƀuôn sang dôk mđing hmư̆ kơ hdruôm hră klei bhiăn.
Khua čih hră Y-Êsra dôk dơ̆ng ti dlông knưl kyâo diñu mkra leh kơ klei anăn. Phung dôk dơ̆ng tĭng hnuă ñu mâo Y-Matithia, Y-Sêma, Y-Anaya, Y-Uri, Y-Hilkia, leh anăn Y-Maseya; leh anăn tĭng điâo ñu mâo Y-Pêdaya, Y-Nisaêl, Y-Malkija, Y-Hasum, Y-Hasbadana, Y-Sakari, leh anăn Y-Mêsulam.
Y-Êsra pŏk hdruôm hră ti anăp ală jih jang phung ƀuôn sang, kyuadah ñu dôk ti dlông hĭn kơ jih jang phung ƀuôn sang; leh anăn tơdah ñu pŏk hdruôm hră jih jang phung ƀuôn sang dôk dơ̆ng.
Y-Êsra mpŭ mni kơ Yêhôwa, Aê Diê prŏng, leh anăn jih jang phung ƀuôn sang lŏ wĭt lač, “Amen, Amen,” êjai yơr kngan diñu. Leh anăn diñu kkui boh kŏ leh anăn kkuh mpŭ kơ Yêhôwa, ƀô̆ diñu phă lăn.
Msĕ mơh Y-Jêsua, Y-Bani, Y-Sêrêbia, Y-Jamin, Y-Akup, Y-Sabêthai, Y-Hôdia, Y-Maseya, Y-Kêlita, Y-Asaria, Y-Jôsabat, Y-Hanan, Y-Pêlaya, phung Lêwi đru phung ƀuôn sang thâo săng klei bhiăn, êjai phung ƀuôn sang ăt dôk ti anôk diñu.
Diñu dlăng hdruôm hră klei bhiăn Aê Diê hŏng klei mngač, leh anăn mblang, snăn phung ƀuôn sang thâo săng klei diñu dlăng.
Y-Nêhêmi jing khua kiă kriê, leh anăn Y-Êsra khua ngă yang leh anăn khua čih hră, leh anăn phung Lêwi mtô kơ phung ƀuôn sang lač kơ jih jang phung ƀuôn sang, “Hruê anei jing doh jăk kơ Yêhôwa Aê Diê diih. Đăm kơŭ kyăm amâodah hia ôh.” Kyuadah jih jang phung ƀuôn sang hia tơdah diñu hmư̆ klei blŭ mơ̆ng klei bhiăn.
Leh anăn Y-Êsra lač kơ digơ̆, “Nao bĕ diih ƀơ̆ng mnơ̆ng prăi êmă, leh anăn mnăm êa kpiê mmih, leh anăn mơĭt sa kdrêč mnơ̆ng anăn kơ pô amâo mkra ôh; kyuadah hruê anei jing doh jăk kơ Yêhôwa drei. Leh anăn đăm ênguôt ôh, kyuadah klei hơ̆k mơak Yêhôwa jing klei ktang diih.”
Snăn phung Lêwi brei jih jang phung ƀuôn sang dôk ñăt êjai lač, “Dôk kriêp bĕ, kyuadah hruê anei jing doh jăk; đăm ênguôt ôh.”
Jih jang phung ƀuôn sang đuĕ wĭt ƀơ̆ng huă, mnăm, mơĭt kdrêč mnơ̆ng kơ phung amâo mâo, leh anăn ngă klei mơak mñai prŏng, kyuadah diñu thâo săng leh klei blŭ arăng hưn leh kơ diñu.
Ti hruê tal dua phung khua hlăm djuê ana hlăm jih jang phung ƀuôn sang mbĭt hŏng phung khua ngă yang leh anăn phung Lêwi bi kƀĭn mbĭt jŭm Y-Êsra khua čih hră čiăng hriăm klei blŭ mơ̆ng klei bhiăn.
Diñu ƀuh klei čih leh hlăm klei bhiăn Yêhôwa mtă leh kơ Y-Môis brei phung ƀuôn sang Israel dôk hlăm sang trưng êjai klei huă mnăm mlan tal kjuh,
leh anăn čiăng kơ diñu srăng bi êdah leh anăn hưn hlăm jih jang boh ƀuôn diñu leh anăn hlăm ƀuôn Yêrusalem, “Nao bĕ kơ kbuôn leh anăn mă ba adhan kyâo ôliwơ, kyâo ôliwơ dliê, kyâo mirtơ, kyâo ana đung, leh anăn ana kyâo mkăn mâo lu hla čiăng ngă sang trưng tui si klei čih leh.”
Snăn phung ƀuôn sang nao leh anăn djă ba wĭt dŏ anăn, ngă sang trưng kơ diñu pô, grăp čô ti dlông čuôr sang ñu, hlăm wăl sang ñu, hlăm wăl sang Aê Diê, hlăm wăl prŏng ti Ƀăng Jang Êa, leh anăn hlăm wăl prŏng ti Ƀăng Jang Êphraim.
Jih jang phung bi kƀĭn lŏ wĭt leh mơ̆ng klei jing mnă ngă sang trưng leh anăn dôk hlăm sang trưng+ anăn; kyuadah dơ̆ng mơ̆ng hruê Y-Yôsuê anak êkei Y-Nun hlŏng kơ hruê anăn phung ƀuôn sang Israel amâo tuôm ngă prŏng msĕ snăn ôh. Leh anăn mâo klei mơak mñai prŏng snăk.
Grăp hruê mơ̆ng hruê tal êlâo truh kơ hruê knhal tuč Y-Êsra dlăng hdruôm hră klei bhiăn Aê Diê. Diñu hdơr pioh klei huă mnăm êjai kjuh hruê; leh anăn ti hruê tal sa păn mâo klei bi kƀĭn hŏng klei mpŭ, tui si klei mtă leh.
Ti hruê dua pluh pă mlan anăn phung ƀuôn sang Israel dôk bi kƀĭn hŏng klei kăm ƀơ̆ng huă, hơô klŭng, leh anăn ƀui lăn ti boh kŏ diñu.
Phung Israel bi ktlah diñu pô mơ̆ng jih jang phung tue, leh anăn diñu dôk dơ̆ng hưn klei soh diñu leh anăn klei wê phung aê diñu.
Diñu dôk dơ̆ng ti anôk diñu leh anăn hmư̆ klei dlăng hdruôm hră klei bhiăn Yêhôwa Aê Diê diñu êjai sa kdrêč hlăm pă hlăm sa hruê; leh anăn sa kdrêč hlăm pă mkăn diñu hưn klei soh leh anăn kkuh mpŭ kơ Yêhôwa Aê Diê diñu.
Ti dlông knưl phung Lêwi, mâo Y-Jêsua, Y-Bani, Y-Katmiêl, Y-Sêbania, Y-Buni, Y-Sêrêbia, Y-Bani, leh anăn Y-Kênai dôk dơ̆ng ur hŏng asăp kraih kơ Yêhôwa Aê Diê diñu.
Phung Lêwi, Y-Jêsua, Y-Katmiêl, Y-Bani, Y-Hasabneya, Y-Sêrêbia, Y-Hôdia, Y-Sêbania, leh anăn Y-Pêthahia lač, “Kgŭ dơ̆ng leh anăn hơêč hmưi bĕ kơ Yêhôwa Aê Diê diih Pô jing mơ̆ng ênuk hlŏng lar kơ ênuk hlŏng lar. Ơ Yêhôwa, mpŭ mni kơ anăn guh kơang ih, anăn mâo klei mpŭ hĭn kơ jih klei hơêč hmưi leh anăn klei bi mni.”
Y-Êsra lač, “Ih jing Yêhôwa, knŏng hjăn ih; ih mjing leh adiê, adiê kơ jih jang adiê, mbĭt hŏng jih jang phung kahan diñu, lăn ala leh anăn jih jang mnơ̆ng hlăm ñu, jih jang êa ksĭ leh anăn jih jang mnơ̆ng mâo hlăm diñu; leh anăn ih răng kriê jih jang diñu; leh anăn phung kahan hlăm adiê kkuh mpŭ kơ ih.
Ih jing Yêhôwa Aê Diê, pô ruah leh Y-Abram leh anăn atăt ñu kbiă mơ̆ng ƀuôn Ur hlăm čar Kaldê leh anăn bi anăn ñu Y-Abraham;
leh anăn ih ƀuh leh ai tiê ñu dôk sĭt suôr ti anăp ih, leh anăn ngă leh klei bi mguôp hŏng ñu čiăng brei kơ phung anak čô ñu čar phung Kanaan, phung Hitit, phung Amôrit, phung Pêrisit, phung Jêbusit, leh anăn phung Girgasit; leh anăn ih bi sĭt leh klei ih ƀuăn, kyuadah ih jing kpă ênô.
Leh anăn ih ƀuh leh klei knap mñai phung aê hmei hlăm čar Êjip leh anăn hmư̆ leh klei diñu ur ti Êa Ksĭ Hrah,
leh anăn ngă leh klei bi knăl leh anăn bruă yuôm bhăn čiăng bi kdơ̆ng hŏng Pharaôn leh anăn jih jang phung dĭng buăl gơ̆, leh anăn jih jang phung ƀuôn sang čar gơ̆, kyuadah ih thâo leh digơ̆ ngă klei mgao hŏng phung aê hmei; leh anăn ih mâo anăn hing ang dôk truh ti hruê anei.
Ih bi mbha êa ksĭ ti anăp diñu, snăn diñu găn ti krah êa ksĭ ti lăn thu; leh anăn ih hwiê hĕ leh phung tiŏ diñu hlăm anôk êlam, msĕ si sa klŏ boh tâo hlăm êa êtăng.
Ih atăt leh diñu hŏng sa kmeh knam êjai hruê, leh anăn hŏng sa kmeh pui êjai mlam, čiăng mtrang êlan diñu êbat.
Ih trŭn dôk leh ti čư̆ Sinai, leh anăn blŭ leh hŏng diñu mơ̆ng adiê leh anăn brei leh kơ diñu klei mtrŭn djŏ, klei bhiăn sĭt, klei čih leh anăn klei mtă jăk,
leh anăn ih bi mthâo leh kơ diñu hruê sabat doh jăk ih, leh anăn ih brei leh kơ diñu klei mtă, klei čih, leh anăn sa klei bhiăn hŏng Y-Môis dĭng buăl ih.
Ih brei leh kơ diñu kpŭng mơ̆ng adiê kyua klei diñu êpa, leh anăn bi ƀlĕ êa kơ diñu mơ̆ng boh tâo kyua klei diñu mhao, leh anăn ih hưn kơ diñu brei mŭt mă bha čar ih kat asei leh čiăng brei kơ diñu.
Ƀiădah phung aê hmei ngă hŏng klei mgao bi khăng hĕ kŏ diñu, leh anăn amâo gưt ôh kơ klei ih mtă.
Diñu hngah gưt, leh anăn amâo uêñ ôh kơ bruă yuôm bhăn ih ngă leh ti krah diñu; ƀiădah diñu bi khăng hĕ kŏ diñu leh anăn mdưm sa čô khua čiăng lŏ wĭt kơ klei diñu jing hlŭn hlăm čar Êjip. Ƀiădah ih jing sa čô Aê Diê djăl thâo pap, thâo hơiêng, leh anăn bŏ hŏng klei jăk, amâo djăl ăl, bŏ hŏng klei khăp sĭt suôr, leh anăn amâo lui hĕ diñu ôh.
Wăt tơdah diñu tuh leh kơ diñu pô rup sa drei êđai êmô leh anăn lač, ‘Anei yơh jing Aê Diê diih, pô atăt diih kbiă leh mơ̆ng čar Êjip,’ leh anăn diñu ngă leh klei tăm pah prŏng kơ ih,
hlăm klei ih pap prŏng ih amâo lui hĕ diñu hlăm kdrăn tač ôh; kmeh knam atăt diñu êjai hruê leh anăn kmeh pui êjai mlam bi mngač êlan diñu êbat amâo đuĕ mơ̆ng diñu ôh.
Ih brei leh Yang Mngăt Jăk ih bi hriăm diñu, leh anăn ih amâo hngah ôh mana ih kơ ƀăng êgei diñu, leh anăn brei êa kyua klei diñu mhao.
Êjai pă pluh thŭn ih pioh diñu hdĭp hlăm kdrăn tač, leh anăn diñu amâo kƀah sa mta mnơ̆ng ôh; čhiăm ao diñu amâo sô ôh, leh anăn jơ̆ng diñu amâo bŏk ôh.
Ih brei leh kơ diñu lu ƀuôn ala mtao leh anăn phung ƀuôn sang, leh anăn ih bi mbha kơ diñu grăp kiêng; snăn diñu mă bha čar Y-Sihôn mtao ƀuôn Hêsbôn leh anăn Y-Ôk mtao čar Ƀasan.
Ih bi lar leh phung anak diñu msĕ si mtŭ hlăm adiê, leh anăn ih atăt leh diñu kơ čar ih hưn leh kơ phung aê diñu brei mŭt leh anăn mă bha.
Snăn phung anak čô mŭt leh anăn mă bha čar, leh anăn ih bi mŭt leh ti anăp diñu phung mnuih čar anăn, phung Kanaan, leh anăn jao leh digơ̆ hlăm kngan diñu mbĭt hŏng phung mtao leh anăn phung mnuih ƀuôn sang hlăm čar, čiăng diñu dưi ngă hŏng digơ̆ tui si diñu čiăng.
Diñu mă lu ƀuôn mâo kđông kjăp, leh anăn čar mdrŏng, leh anăn mă bha sang bŏ hŏng djăp mta mnơ̆ng jăk, kbăng êa klei leh, đang boh kriăk ƀâo, đang boh ôliwơ, leh anăn kyâo mboh lu snăk. Snăn diñu ƀơ̆ng trei leh anăn jing êmŏng, leh anăn dôk mơak mñai hlăm klei jăk ih prŏng.
Ƀiădah diñu amâo gưt asăp leh anăn bi kdơ̆ng hŏng ih, hwiê hĕ klei bhiăn ih ti tluôn diñu, leh anăn bi mdjiê hĕ phung khua pô hưn êlâo ih, phung hưn brei diñu răng čiăng brei diñu wĭt kơ ih, leh anăn diñu ngă klei tăm pah prŏng kơ ih.
Kyua anăn ih jao leh diñu hlăm kngan phung roh diñu, phung bi knap diñu. Êjai diñu mâo klei knap mñai, diñu ur kơ ih leh anăn ih hmư̆ diñu mơ̆ng adiê; leh anăn tui si klei pap ih prŏng ih brei leh kơ diñu phung bi mtlaih diñu leh mơ̆ng kngan phung roh diñu.
Ƀiădah tơdah diñu mâo leh klei êđăp ênang, diñu lŏ ngă klei jhat ti anăp ih, leh anăn ih jao diñu leh hlăm kngan phung roh diñu, tơl phung anăn jing khua kiă kriê diñu. Ƀiădah tơdah diñu lŏ wir ur kơ ih, ih hmư̆ diñu mơ̆ng adiê, leh anăn lu bliư̆ ih bi mtlaih leh diñu tui si klei ih pap.
Leh anăn ih hưn brei diñu răng čiăng bi wĭt diñu kơ klei bhiăn ih. Ƀiădah diñu ngă hŏng klei mgao leh anăn amâo gưt ôh kơ klei ih mtă, ƀiădah ngă soh leh hŏng klei bhiăn ih, hŏng klei gưt kơ klei bhiăn anăn arăng srăng dôk hdĭp. Diñu kkui rŏng leh anăn bi khăng hĕ kŏ, leh anăn amâo čiăng gưt ôh.
Ih gĭr hŏng diñu êjai lu thŭn, leh anăn hưn brei diñu răng hŏng Yang Mngăt Jăk ih mơ̆ng phung khua pô hưn êlâo ih; ƀiădah diñu amâo čiăng mđing knga ôh. Kyua anăn ih jao diñu leh hlăm kngan phung ƀuôn sang hlăm čar.
Ƀiădah hlăm klei pap ih prŏng, ih amâo bi luč hĕ diñu amâodah lui hĕ diñu ôh; kyuadah ih jing sa čô Aê Diê thâo hơiêng leh anăn bŏ hŏng klei pap.
Kyua anăn ară anei, Ơ Aê Diê hmei, pô prŏng, pô myang, leh anăn Aê Diê năng kơ arăng huĭ, pô djă pioh klei bi mguôp leh anăn klei khăp sĭt suôr, đăm yap msĕ si klei điêt ôh klei truh leh kơ hmei, kơ phung mtao hmei, kơ phung khua hmei, kơ phung khua ngă yang hmei, kơ phung khua pô hưn êlâo hmei, kơ phung aê hmei, leh anăn kơ jih jang phung ƀuôn sang ih dơ̆ng mơ̆ng ênuk phung mtao Asiri truh kơ hruê anei.
Ih jing kpă hlăm jih jang klei truh leh kơ hmei, kyuadah ih ngă leh hŏng klei sĭt suôr, ƀiădah hmei ngă leh hŏng klei jhat ƀai.
Phung mtao hmei, phung khua hmei, phung khua ngă yang hmei, leh anăn phung aê hmei amâo uêñ kơ klei bhiăn ih ôh, amâodah dôk hmư̆ klei ih mtă leh anăn klei ih hưn brei răng, klei anăn ih brei leh kơ diñu.
Diñu amâo mă bruă kơ ih ôh hlăm ƀuôn ala mtao diñu, leh anăn hlăm klei jăk ih prŏng ih brei leh kơ diñu leh anăn hlăm čar prŏng leh anăn mdrŏng ih mdơ̆ng leh ti anăp diñu; leh anăn diñu amâo weh ôh mơ̆ng bruă jhat ƀai diñu.
Nĕ anei hmei jing hlŭn hruê anei; hlăm čar ih brei leh kơ phung aê hmei čiăng mâo klei mơak hŏng boh gơ̆ leh anăn mnơ̆ng jăk gơ̆ brei, nĕ anei hmei jing hlŭn.
Boh gơ̆ êbeh dlai truh kơ phung mtao ih mdưm leh brei kiă kriê hmei kyua klei soh hmei. Msĕ mơh diñu mâo klei dưi kiă kriê asei mlei hmei leh anăn hlô mnơ̆ng hmei tui si diñu čiăng, leh anăn hmei dôk hlăm klei knap mñai prŏng.”
Kyua jih klei anăn hmei ngă sa klei bi mguôp kjăp leh anăn čih gơ̆, leh anăn phung khua, phung Lêwi, leh anăn phung khua ngă yang hmei kđăm hĕ hră anăn.
Yêhôwa blŭ kơ Y-Môis hlăm kdrăn tač Sinai, hlăm sang čhiăm klei bi kƀĭn, ti hruê tal êlâo mlan dua, thŭn tal dua, leh diñu kbiă mơ̆ng čar Êjip, lač,
“Ngă bĕ klei yap jih jang phung ƀuôn sang Israel bi kƀĭn, tui si găp djuê diñu, tui si sang ama diñu, tui si dŭm anăn mâo, jih jang êkei, sa čô sa čô,
mơ̆ng pô mâo dua pluh thŭn kơ dlông, jih jang phung Israel dưi nao kơ klei bi blah. Brei ih leh anăn Y-Arôn yap diñu, sa phung sa phung.
Brei mâo mbĭt hŏng diih sa čô êkei mơ̆ng grăp găp djuê, pô jing khua kơ sang aê phŭn ñu.
Anei anăn phung êkei srăng đru diih: mơ̆ng phung Ruben mâo Y-Êlisur anak êkei Y-Sêdur;
mơ̆ng phung Simêôn mâo Y-Sêlumiel anak êkei Y-Surisadai;
mơ̆ng phung Yuđa mâo Y-Nahsôn anak êkei Y-Aminadap;
mơ̆ng phung Isakar mâo Y-Nêthanel anak êkei Y-Suar;
mơ̆ng phung Sabulôn mâo Y-Êliap anak êkei Y-Hêlôn;
mơ̆ng phung anak êkei Y-Yôsep, phung Êphraim mâo Y-Êlisama anak êkei Y-Amihut; mơ̆ng phung Manasê mâo Y-Gamaliêl anak êkei Y-Pêdasur;
mơ̆ng phung Benjamin mâo Y-Abidan anak êkei Y-Gidêôni;
mơ̆ng phung Dan mâo Y-Ahiêser anak êkei Y-Amisadai;
mơ̆ng phung Aser mâo Y-Pagiel anak êkei Y-Ôkran;
mơ̆ng phung Gat mâo Y-Êliasap anak êkei Y-Dêuel;
mơ̆ng phung Naptali mâo Y-Ahira anak êkei Y-Ênan.”
Phung anei jing phung arăng ruah mơ̆ng phung bi kƀĭn, phung khua kơ găp djuê phung aê diñu, phung khua kahan kơ djuê Israel.
Y-Môis leh anăn Y-Arôn tŭ jum phung êkei anei arăng ruah leh,
leh anăn ti hruê tal sa mlan dua diñu bi kƀĭn jih jang phung ƀuôn sang mbĭt, čih anăn digơ̆ pô tui si boh gŏ, tui si sang ama digơ̆, tui si dŭm anăn mâo mơ̆ng phung mâo dua pluh thŭn kơ dlông, sa čô sa čô,
tui si Yêhôwa mtă leh kơ Y-Môis. Snăn ñu čih yap digơ̆ hlăm kdrăn tač Sinai.
Phung Ruben, anak Y-Israel kkiêng tal êlâo, phung anak čô diñu, tui si djuê diñu, tui si sang ama diñu, tui si mrô čih yap anăn diñu, sa čô sa čô, grăp čô êkei mâo dua pluh thŭn kơ dlông, phung dưi nao kơ klei bi blah:
mrô čih yap mnuih mơ̆ng găp djuê Ruben mâo pă pluh năm êbâo êma êtuh čô.
Phung Simêôn, phung anak čô diñu, tui si djuê diñu, tui si sang ama diñu, phung arăng yap leh, tui si mrô čih yap anăn diñu, sa čô sa čô, grăp čô êkei mâo dua pluh thŭn kơ dlông, phung dưi nao kơ klei bi blah:
mrô čih yap mnuih mơ̆ng găp djuê Simêôn mâo êma pluh dua păn êbâo tlâo êtuh čô.
Phung Gat, phung anak čô diñu, tui si djuê diñu, tui si sang ama diñu, tui si mrô čih yap anăn diñu, mâo dua pluh thŭn kơ dlông, phung dưi nao kơ klei bi blah:
mrô čih yap mnuih mơ̆ng găp djuê Gat mâo pă pluh êma êbâo năm êtuh êma pluh čô.
Phung Yuđa, phung anak čô diñu, tui si djuê diñu, tui si sang ama diñu, tui si mrô čih yap anăn diñu, mâo dua pluh thŭn kơ dlông, phung êkei dưi nao kơ klei bi blah:
mrô čih yap mnuih mơ̆ng găp djuê Yuđa mâo kjuh pluh pă êbâo năm êtuh čô.
Phung Isakar, phung anak čô diñu, tui si djuê diñu, tui si sang ama diñu, tui si mrô čih yap anăn diñu, mâo dua pluh thŭn kơ dlông, phung êkei dưi nao kơ klei bi blah:
mrô čih yap mnuih mơ̆ng găp djuê Isakar mâo êma pluh pă êbâo pă êtuh čô.
Phung Sabulôn, phung anak čô diñu, tui si djuê diñu, tui si sang ama diñu, tui si mrô čih yap anăn diñu, mâo dua pluh thŭn kơ dlông, phung êkei dưi nao kơ klei bi blah:
mrô čih yap mnuih mơ̆ng găp djuê Sabulôn mâo êma pluh kjuh êbâo pă êtuh čô.
Phung Yôsep, čiăng lač mơ̆ng phung Êphraim, phung anak čô diñu, tui si djuê diñu, tui si sang ama diñu, tui si ênoh yap anăn diñu, mâo dua pluh thŭn kơ dlông, phung êkei dưi nao kơ klei bi blah:
ênoh yap mnuih mơ̆ng găp djuê Êphraim mâo pă pluh êbâo êma êtuh čô.
Phung Manasê, phung anak čô diñu, tui si djuê diñu, tui si sang ama diñu, tui si mrô čih yap anăn diñu, mâo dua pluh thŭn kơ dlông, phung êkei dưi nao kơ klei bi blah:
mrô čih yap mnuih mơ̆ng găp djuê Manasê mâo tlâo pluh dua êbâo dua êtuh čô.
Phung Benjamin, phung anak čô diñu, tui si djuê diñu, tui si sang ama diñu, tui si mrô čih yap anăn diñu, mâo dua pluh thŭn kơ dlông, phung êkei dưi nao kơ klei bi blah:
mrô čih yap mnuih mơ̆ng găp djuê Benjamin mâo tlâo pluh êma êbâo pă êtuh čô.
Phung Dan, phung anak čô diñu, tui si djuê diñu, tui si sang ama diñu, tui si mrô čih yap anăn diñu, mâo dua pluh thŭn kơ dlông, phung êkei dưi nao kơ klei bi blah:
mrô čih yap mnuih mơ̆ng găp djuê Dan mâo năm pluh dua êbâo kjuh êtuh čô.
Phung Aser, phung anak čô diñu, tui si djuê diñu, tui si sang ama diñu, tui si mrô čih yap anăn diñu, mâo dua pluh thŭn kơ dlông, phung êkei dưi nao kơ klei bi blah:
mrô čih yap mnuih mơ̆ng găp djuê Aser mâo pă pluh sa êbâo êma êtuh čô.
Phung Naptali, phung anak čô diñu, tui si djuê diñu, tui si sang ama diñu, tui si mrô čih yap anăn diñu, mâo dua pluh thŭn kơ dlông, phung êkei dưi nao kơ klei bi blah:
mrô čih yap mnuih mơ̆ng găp djuê Naptali mâo êma pluh tlâo êbâo pă êtuh čô.
Anei jing phung arăng yap leh, phung Y-Môis leh anăn Y-Arôn yap leh mbĭt hŏng phung khua Israel đru, pluh dua čô êkei, phung bi ala kơ sang aê phŭn ñu.
Snăn jih jang phung Israel tui si sang ama diñu, mơ̆ng phung mâo dua pluh thŭn kơ dlông, phung êkei hlăm phung Israel dưi nao kơ klei bi blah —
ênŭm jih jang diñu mâo năm êtuh tlâo êbâo êma êtuh êma pluh čô.
Ƀiădah arăng amâo yap ôh phung Lêwi mbĭt hŏng diñu tui si djuê aê diñu.
Kyuadah Yêhôwa lač kơ Y-Môis,
“Knŏng hjăn găp djuê Lêwi ih amâo srăng čih anăn yap ôh, leh anăn ih amâo srăng yap digơ̆ mbĭt hŏng phung ƀuôn sang Israel;
ƀiădah jao kơ phung Lêwi kiă sang čhiăm klei bi mguôp, jih jang mnơ̆ng yua hlăm sang čhiăm, leh anăn jih jang mnơ̆ng pioh kơ sang čhiăm anăn. Diñu srăng kkung sang čhiăm anăn leh anăn jih jang mnơ̆ng yua kơ sang čhiăm anăn, leh anăn diñu srăng mă bruă hlăm gơ̆ leh anăn dôk jŭm dar sang čhiăm.
Tơdah sang čhiăm đuĕ nao, phung Lêwi srăng ruh gơ̆; tơdah truh anôk lŏ mdơ̆ng sang čhiăm, phung Lêwi srăng mdơ̆ng gơ̆. Tơdah pô mkăn hriê giăm, brei arăng bi mdjiê ñu.
Phung ƀuôn sang Israel srăng mdơ̆ng sang čhiăm diñu tui si phung diñu, grăp čô tui si anôk ñu pô, grăp čô tui si čhiăm gru ñu pô.
Ƀiădah phung Lêwi srăng dôk jŭm sang čhiăm klei bi mguôp, čiăng kơ amâo mâo klei ngêñ ôh truh kơ phung ƀuôn sang Israel bi kƀĭn; leh anăn phung Lêwi srăng djă bruă kiă kriê sang čhiăm klei bi mguôp.”
Snăn phung ƀuôn sang Israel; hlue ngă jih klei Yêhôwa mtă leh kơ Y-Môis.
Yêhôwa lač kơ Y-Môis,
“Ngă bĕ dua ƀĕ ki prăk; brei ih tia digơ̆, leh anăn ih srăng yua digơ̆ čiăng iêu phung ƀi kƀĭn leh anăn hưn klei đuĕ nao.
Ƀiădah tơdah arăng ayŭ jih dua, jih jang phung bi kƀĭn srăng hriê kơ ih ti ƀăng bhă mŭt sang čhiăm klei bi kƀĭn.
Ƀiădah tơdah arăng ayŭ knŏng sa ƀĕ, hlăk anăn phung khua phung găp djuê Israel srăng bi kƀĭn hŏng ih.
Tơdah diih ayŭ brei nao kơ klei bi blah, phung dôk tĭng ngŏ srăng đuĕ nao.
Leh anăn tơdah diih ayŭ tal dua, phung dôk tĭng dhŭng srăng đuĕ nao. Arăng srăng ayŭ ki brei bi blah tơdah arăng brei diñu đuĕ nao.
Ƀiădah tơdah arăng čiăng brei phung ƀuôn sang bi kƀĭn, diih srăng ayŭ, ƀiădah diih amâo srăng ayŭ klei brei bi blah ôh.
Phung anak êkei Y-Arôn phung khua ngă yang srăng ayŭ ki; ki anăn srăng jing klei bhiăn dôk nanao kơ diih hlăm jih jang ênuk.
Leh anăn hlăm čar diih, tơdah diih nao bi blah hŏng roh ktư̆ juă diih, snăn diih srăng ayŭ ki brei nao bi blah, čiăng kơ Yêhôwa Aê Diê diih hdơr kơ diih, leh anăn diih srăng tlaih kơ phung roh diih.
Msĕ mơh hlăm hruê diih hơ̆k mơak, hlăm hruê klei huă mnăm bi kčah leh, leh anăn ti phŭn mlan diih, brei diih ayŭ ki êjai diih myơr mnơ̆ng myơr čuh leh anăn êjai diih ngă yang myơr mnơ̆ng kơ klei êđăp ênang. Diñu srăng đru diih mâo klei bi hdơr ti anăp Aê Diê diih; kâo jing Yêhôwa Aê Diê diih.”
Hlăm thŭn tal dua, mlan tal dua, hruê dua pluh mlan anăn knam đĭ kơ dlông mơ̆ng sang čhiăm klei bi mguôp,
leh anăn phung ƀuôn sang Israel đuĕ nao mơ̆ng kdrăn tač Sinai; leh anăn knam trŭn dôk hlăm kdrăn tač Paran.
Diñu đuĕ nao tal êlâo tui si klei Yêhôwa mtă kơ Y-Môis.
Čhiăm gru kơ phung êkei Yuđa đuĕ nao êlâo tui si phung diñu; Y-Nahsôn anak êkei Y-Aminadap jing khua kơ phung kahan diñu.
Y-Nêthanel anak êkei Y-Suar jing khua kơ phung kahan phung êkei găp djuê Isakar.
Y-Êliap anak êkei Y-Hêlôn jing khua kơ phung kahan phung êkei găp djuê Sabulôn.
Tơdah arăng ruh hĕ sang čhiăm, phung anak êkei Y-Gersôn leh anăn phung anak êkei Y-Mêrari, phung kkung ba sang čhiăm, đuĕ nao.
Ti tluôn phung anăn čhiăm gru phung Ruben đuĕ nao tui si phung diñu; Y-Êlisur anak êkei Y-Sêdur jing khua kơ phung kahan diñu.
Y-Sêlumiel anak êkei Y-Surisadai jing khua kơ phung kahan phung êkei găp djuê Simêôn.
Y-Êliasap anak êkei Y-Dêuel jing khua kơ phung kahan phung êkei găp djuê Gat.
Leh anăn phung Kôhat đuĕ nao, kkung ba mnơ̆ng doh jăk, leh anăn arăng mdơ̆ng leh sang čhiăm êlâo kơ diñu truh.
Ti tluôn phung anăn čhiăm gru phung êkei găp djuê Êphraim đuĕ nao tui si phung diñu; Y-Êlisama anak êkei Y-Amihut jing khua kơ phung kahan diñu.
Y-Gamaliêl anak êkei Y-Pêdasur jing khua kơ phung kahan phung êkei găp djuê Manasê.
Y-Abidan anak êkei Y-Gidêôni jing khua kơ phung kahan êkei găp djuê Benjamin.
Knhal tuč, čhiăm gru phung êkei găp djuê Dan đuĕ nao tui si phung diñu; diñu jing phung gak ti tluôn jih jang phung găp djuê; Y-Ahiêser anak êkei Y-Amisadai jing khua kơ phung kahan diñu.
Y-Pagiel anak êkei Y-Ôkran jing khua kơ phung kahan phung êkei găp djuê Aser.
Y-Ahira anak êkei Y-Ênan jing khua kơ phung kahan phung êkei găp djuê Naptali.
Anei jing pruê̆ dăp phung ƀuôn sang Israel êbat tui si phung kahan diñu tơdah diñu đuĕ nao.
Y-Môis lač kơ Y-Hôbap anak êkei Y-Rêuel, sa čô Madian, ayŏng mô̆ Y-Môis, “Hmei đuĕ nao kơ anôk Yêhôwa lač leh, ‘Kâo srăng brei ñu kơ diih.’ Nao mbĭt hŏng hmei, leh anăn hmei srăng ngă jăk kơ ih, kyuadah Yêhôwa ƀuăn leh klei jăk kơ phung Israel.”
Ƀiădah Y-Hôbap lač kơ ñu, “Kâo amâo srăng nao ôh; kâo srăng nao kơ čar leh anăn kơ phung ƀuôn sang kâo pô.”
Leh anăn Y-Môis lač, “Kâo kwưh kơ ih, đăm đuĕ mơ̆ng hmei ôh, kyuadah ih thâo ti anôk hmei dưi jưh hlăm kdrăn tač, leh anăn ih dưi jing msĕ si ală kơ hmei.
Leh anăn tơdah ih nao mbĭt hŏng hmei, ya klei jăk Yêhôwa srăng ngă kơ hmei, msĕ snăn hmei srăng ngă jăk kơ ih.”
Snăn diñu đuĕ nao mơ̆ng čư̆ Yêhôwa tlâo hruê êbat; leh anăn hip klei bi mguôp Yêhôwa nao ti anăp diñu tlâo hruê êbat, čiăng duah sa anôk mdei kơ diñu.
Knam Yêhôwa dôk ti dlông diñu êjai hruê tơdah diñu đuĕ nao mơ̆ng anôk jưh.
Tơdah hip đuĕ nao, Y-Môis lač, “Kgŭ bĕ ih, Ơ Yêhôwa, leh anăn brei phung roh ih bra đuĕ mdê mdê; leh anăn brei phung bi êmut kơ ih đuĕ ti anăp ih.”
Leh anăn tơdah hip dôk mdei, ñu lač, “Lŏ wĭt bĕ, Ơ Yêhôwa kơ klăk klai Israel.”
Phung ƀuôn sang blŭ dŭñ dŭñ kơ knga Yêhôwa kyua klei dleh diñu. Tơdah Yêhôwa hmư̆ klei anăn, ñu čuh ai ngêñ, leh anăn pui Yêhôwa čuh ti krah diñu, leh anăn ƀơ̆ng ti knhal wăl.
Hlăk anăn phung ƀuôn sang ur kơ Y-Môis; Y-Môis wah lač kơ Yêhôwa, leh anăn pui mdei hĕ.
Snăn arăng pia anôk anăn Tabêra, kyuadah pui Yêhôwa čuh leh ti krah diñu.
Phung tue dôk ti krah phung Israel mâo klei mhao tluh snăk; leh anăn wăt phung ƀuôn sang Israel lŏ hia leh anăn lač, “Ơ, čiăng snăk mâo čĭm ƀơ̆ng.
Drei hdơr kơ kan drei ƀơ̆ng hơăi mang leh hlăm čar Êjip, kmŭn êa, kmŭn tuk, êsŭn prŏng, êsŭn điêt, leh anăn êsŭn toi;
ƀiădah ară anei klei mơai drei dlưh hrŏ leh, amâo mâo sa mta mnơ̆ng ôh ală drei ƀuh, knŏng mana.”
Mana jing msĕ si asăr kôriander, dlăng msĕ si boh tâo bêdêlium.
Phung ƀuôn sang bra hiu duñ mana, leh anăn kwă bi ƀhĭ gơ̆ amâodah tlê gơ̆ hŏng êsŭng, leh anăn tŭk gơ̆ hlăm gŏ, leh anăn ngă ƀêñ hŏng gơ̆; ƀơ̆ng gơ̆ msĕ si ƀơ̆ng ƀêñ ăm hŏng êa boh ôliwơ.
Tơdah êa nguôm lĕ êjai mlam ti wăl, mana lĕ mbĭt.
Y-Môis hmư̆ phung ƀuôn sang dôk hia hlăm jih jang găp djuê diñu, grăp čô ti ƀăng bhă sang čhiăm ñu. Klei Yêhôwa ngêñ trơ̆ng hlơr, leh anăn Y-Môis ênguôt.
Y-Môis lač kơ Yêhôwa, “Si ngă ih ngă dleh hŏng dĭng buăl ih? Leh anăn si ngă kâo amâo ƀuh klei pap ôh ti anăp ală ih, tơl ih bi lĕ klei ktrŏ jih jang phung ƀuôn sang anei ti kâo?
Kâo hĕ ba tian kơ jih jang phung ƀuôn sang anei? Kâo hĕ kkiêng leh kơ diñu tơl ih lač kơ kâo, ‘Pŭ diñu ti đah da ih msĕ si sa čô pô rông pŭ sa čô hđeh ăt dôk mam, truh ti čar ih kat asei leh čiăng brei kơ phung aê diñu?’
Ti anôk kâo dưi mă čĭm čiăng brei kơ jih jang phung ƀuôn sang anei? Kyuadah diñu hia ti anăp kâo leh anăn lač, ‘Brei kơ hmei čĭm ƀơ̆ng.’
Hjăn kâo amâo dưi ôh klam jih jang phung ƀuôn sang anei, diñu jing ktrŏ đei kơ kâo.
Tơdah ih ngă snei hŏng kâo, bi mdjiê bĕ kâo ară anei mtam, tơdah kâo mâo klei pap ti anăp ală ih, čiăng đăm kâo ƀuh ôh klei knap mñai kâo.”
Yêhôwa lač kơ Y-Môis, “Bi kƀĭn bĕ kơ kâo kjuh pluh čô êkei phung khua mduôn Israel, đơ phung ih thâo kral leh jing khua mduôn hlăm phung ƀuôn sang leh anăn khua ti dlông diñu; leh anăn atăt ba diñu kơ sang čhiăm klei bi kƀĭn; leh anăn brei diñu dôk dơ̆ng tinăn mbĭt hŏng ih.
Kâo srăng trŭn leh anăn tinăn kâo srăng blŭ hŏng ih; kâo srăng mă Mngăt Myang dôk ti dlông ih leh anăn dưm gơ̆ msĕ mơh ti dlông diñu; leh anăn diñu srăng klam klei ktrŏ phung ƀuôn sang mbĭt hŏng ih, čiăng kơ ih amâo klam hjăn ih ôh klei anăn.
Lač bĕ kơ phung ƀuôn sang, ‘Pioh brei bĕ diih pô kơ mgi, leh anăn diih srăng ƀơ̆ng čĭm; kyuadah diih hia leh kơ knga Yêhôwa, “Hlei srăng brei kơ hmei čĭm ƀơ̆ng? Kyuadah jăk leh kơ hmei dôk hlăm čar Êjip.” Snăn Yêhôwa srăng brei čĭm kơ diih, leh anăn diih srăng ƀơ̆ng.
Diih srăng ƀơ̆ng amâo djŏ ôh sa hruê, amâodah dua hruê, amâodah êma hruê, amâodah pluh hruê, amâodah dua pluh hruê,
ƀiădah jih sa mlan, tơl čĭm anăn kbiă ti ƀăng adŭng diih leh anăn tơl diih bi êmut kơ dŏ anăn, kyuadah diih hngah leh Yêhôwa pô dôk ti krah diih, leh anăn hia leh ti anăp ñu, lač, “Si ngă hmei kbiă hĕ leh mơ̆ng čar Êjip?” ’ ”
Ƀiădah Y-Môis lač, “Phung ƀuôn sang kâo dôk mbĭt mâo năm êtuh êbâo čô êbat jơ̆ng; leh anăn ih lač leh, ‘Kâo srăng brei čĭm kơ diñu, čiăng kơ diñu dưi ƀơ̆ng jih sa mlan’
Arăng srăng koh kơ diñu biăp leh anăn êmô tơl djăp kơ diñu mơ̆? Amâodah arăng srăng bi kƀĭn kơ diñu jih jang kan hlăm êa ksĭ tơl djăp kơ diñu mơ̆?”
Yêhôwa lač kơ Y-Môis, “Kngan Yêhôwa jing đŭt đei mơ̆? Ară anei ih srăng ƀuh thâodah klei kâo blŭ leh srăng truh sĭt amâodah hơăi.”
Snăn Y-Môis kbiă nao leh anăn hưn kơ phung ƀuôn sang klei Yêhôwa blŭ; leh anăn ñu bi kƀĭn kjuh pluh čô êkei mduôn hlăm phung ƀuôn sang, leh anăn dưm digơ̆ jŭm sang čhiăm.
Hlăk anăn Yêhôwa trŭn hlăm knam leh anăn blŭ kơ Y-Môis. Ñu mă Mngăt Myang dôk ti dlông Y-Môis leh anăn dưm msĕ mơh ti dlông kjuh pluh čô khua mduôn; leh anăn tơdah Mngăt Myang dôk ti dlông digơ̆, digơ̆ hưn êlâo. Ƀiădah digơ̆ amâo lŏ hưn êlâo msĕ snăn ôh.
Mâo dua čô êkei ăt dôk hlăm wăl, sa čô bi anăn Y-Êldat, leh anăn sa čô mkăn bi anăn Y-Mêdat, leh anăn Mngăt Myang dôk ti dlông diñu. Diñu jing hlăm phung arăng čih anăn leh, ƀiădah diñu amâo nao kơ sang čhiăm ôh, snăn diñu hưn êlâo hlăm wăl.
Sa čô êkei hlăk ai êran nao hưn klei anăn kơ Y-Môis, “Y-Êldat leh anăn Y-Mêdat dôk hưn êlâo hlăm wăl.”
Leh anăn Y-Yôsuê anak êkei Y-Nun, dĭng buăl Y-Môis, sa čô hlăm phung ñu ruah leh, lač, “Ơ khua kâo Y-Môis, ghă diñu bĕ!”
Ƀiădah Y-Môis lač kơ ñu, “Ih nač kyua kâo hĕ? Kâo čiăng kơ jih jang phung ƀuôn sang Yêhôwa jing phung khua pô hưn êlâo, čiăng kơ Yêhôwa dưm Mngăt Myang ñu ti digơ̆.”
Leh anăn Y-Môis leh anăn phung khua mduôn phung Israel wĭt kơ wăl.
Mâo sa angĭn kbiă mơ̆ng Yêhôwa ba lu čĭm wăt mơ̆ng êa ksĭ, brei digơ̆ lĕ giăm wăl jŭm dar hlăm brô sa hruê êbat tĭng sa nah leh anăn sa hruê êbat tĭng sa nah mkăn, leh anăn hlăm brô dua heh kpal ti dlông rŏng lăn.
Êjai jih hruê leh anăn jih mlam leh anăn êjai hruê mgi phung ƀuôn sang kgŭ leh anăn duñ čĭm wăt; pô duñ ƀiă hĭn pluh hômer; leh anăn diñu êƀhu pioh kơ diñu pô jŭm dar wăl.
Êjai čĭm ăt dôk ti plah wah êgei diñu, êlâo kơ diñu lun ƀơ̆ng, klei Yêhôwa ngêñ trơ̆ng kơ phung ƀuôn sang, leh anăn Yêhôwa čăm phung ƀuôn sang hŏng klei bi knap prŏng.
Kyua anăn arăng bi anăn anôk anăn Kibrôt-Hatawa, kyuadah arăng dơr tinăn phung ƀuôn sang mâo klei mhao tluh.
Mơ̆ng Kibrôt-Hatawa phung ƀuôn sang đuĕ nao kơ Hasêrôt, leh anăn diñu dôk jưh ti Hasêrôt.
H'Miriam leh anăn Y-Arôn blŭ bi kdơ̆ng hŏng Y-Môis kyua gơ̆ dôk mô̆ leh sa čô mniê Kus.
Diñu lač, “Djŏ mơ̆ knŏng hŏng Y-Môis hĕ Yêhôwa blŭ leh? Amâo djŏ hĕ ñu blŭ leh hŏng drei mơh?” Leh anăn Yêhôwa hmư̆ klei anăn.
Y-Môis jing sa čô êkei luă gŭ hĭn kơ jih jang mnuih ti rŏng lăn ala.
Bhiâo riâo rit Yêhôwa lač kơ Y-Môis, kơ Y-Arôn, leh anăn kơ H'Miriam, “Hriê bĕ jih diih tlâo kơ sang čhiăm klei bi kƀĭn.” Leh anăn tlâo čô diñu kbiă nao.
Yêhôwa trŭn hriê hlăm kmeh knam leh anăn dôk ti ƀăng bhă sang čhiăm, iêu Y-Arôn leh anăn H'Miriam; leh anăn jih dua diñu nao phă anăp.
Ñu lač, “Dôk hmư̆ klei kâo blŭ: Tơdah mâo khua pô hưn êlâo hlăm phung diih, kâo gơ̆ Yêhôwa pô bi êdah kâo pô kơ diñu hlăm klei bi ƀuh, kâo blŭ kơ diñu hlăm klei êpei.
Amâo djŏ snăn ôh hŏng dĭng buăl kâo Y-Môis; ñu sĭt suôr leh hlăm jih bruă sang kâo.
Kâo blŭ hŏng ñu ƀăng êgei kơ ƀăng êgei hŏng klei mngač, amâo djŏ hŏng klei blŭ bi hgăm ôh; leh anăn ñu ƀuh rup Yêhôwa. Snăn si ngă diih amâo huĭ blŭ bi kdơ̆ng hŏng dĭng buăl kâo Y-Môis?”
Klei Yêhôwa ngêñ trơ̆ng kơ diñu, leh anăn Ñu đuĕ nao.
Tơdah knam đĭ đuĕ mơ̆ng sang čhiăm, nĕ anei H'Miriam djŏ phŭng, jing kô̆ msĕ si pliêr. Y-Arôn wir dlăng phă H'Miriam leh anăn nĕ anei, gơ̆ djŏ phŭng leh.
Y-Arôn lač kơ Y-Môis, “Ơ khua kâo, đăm bi kmhal hmei ôh kyuadah hmei ngă leh hŏng klei mluk leh anăn ngă soh leh.
Đăm brei gơ̆ jing msĕ si sa čô hđeh ĭ djiê ksŏk, mkrah wah kđeh gơ̆ rai leh, tơdah gơ̆ kbiă mơ̆ng tian amĭ gơ̆.”
Y-Môis ur kơ Yêhôwa, “Ơ Aê Diê, kâo kwưh kơ ih, bi hlao brei gơ̆.”
Ƀiădah Yêhôwa lač kơ Y-Môis, “Tơdah ama ñu kčuh leh êa bah ti ƀô̆ mta ñu, amâo djŏ hĕ ñu srăng hêñ êjai kjuh hruê? Brei arăng krư̆ ñu ti êngao wăl êjai kjuh hruê; leh klei anăn arăng dưi lŏ atăt ñu hlăm wăl.”
Snăn arăng krư̆ H'Miriam ti êngao wăl êjai kjuh hruê; leh anăn phung ƀuôn sang amâo đuĕ nao ôh tơl arăng lŏ atăt leh H'Miriam kơ wăl.
Leh klei anăn phung ƀuôn sang đuĕ nao mơ̆ng Hasêrôt leh anăn dôk jưh hlăm kdrăn tač Paran.
Yêhôwa lač kơ Y-Môis,
“Tiŏ nao mnuih čiăng ksiêm dlăng ala čar Kanaan, čar kâo srăng brei kơ phung ƀuôn sang Israel. Brei ih tiŏ nao sa čô mnuih mơ̆ng grăp găp djuê diñu, grăp čô jing khua hlăm phung diñu.”
Snăn Y-Môis tiŏ nao diñu mơ̆ng kdrăn tač Paran, tui si klei Yêhôwa mtă; jih jang diñu jing khua kơ phung ƀuôn sang Israel.
Anei anăn diñu: Y-Samua anak êkei Y-Sakur mơ̆ng găp djuê Ruben;
Y-Saphat anak êkei Y-Hôri mơ̆ng găp djuê Simêôn;
Y-Kalep anak êkei Y-Jêphunê mơ̆ng găp djuê Yuđa;
Y-Igal anak êkei Y-Yôsep mơ̆ng găp djuê Isakar;
Y-Hôsê anak êkei Y-Nun mơ̆ng găp djuê Êphraim;
Y-Palti anak êkei Y-Raphu mơ̆ng găp djuê Benjamin;
Y-Gadiel anak êkei Y-Sôdi mơ̆ng găp djuê Sabulôn;
Y-Gadi anak êkei Y-Susi mơ̆ng găp djuê Yôsep (čiăng lač găp djuê Manasê);
Y-Amiêl anak êkei Y-Gêmali mơ̆ng găp djuê Dan;
Y-Sêthur anak êkei Y-Mikel mơ̆ng găp djuê Aser;
Y-Nahbi anak êkei Y-Wôsi mơ̆ng găp djuê Naptali;
Y-Gêuel anak êkei Y-Maki mơ̆ng găp djuê Gat.
Anei anăn phung mnuih Y-Môis tiŏ nao ksiêm dlăng čar. Y-Môis lŏ bi anăn Y-Yôsuê kơ Y-Hôsê anak êkei Y-Nun.
Y-Môis tiŏ nao diñu brei diñu ksiêm dlăng ala čar Kanaan, leh anăn lač kơ diñu, “Đĭ nao bĕ kơ čar Dhŭng adih, leh anăn đĭ nao kơ čar kngư,
leh anăn dlăng si čar jing, ksiêm thâodah mnuih ƀuôn sang dôk tinăn jing ktang amâodah awăt, thâodah diñu jing ƀiă amâodah lu,
thâodah čar diñu dôk anăn jing jăk amâodah jhat, thâodah ƀuôn prŏng diñu dôk jing anôk amâo mâo mnư̆ amâodah kđông kjăp,
thâodah lăn jing mnơ̆ng amâodah amâo jing mnơ̆ng ôh, thâodah mâo kyâo tinăn amâodah hơăi. Brei diih mâo klei jhŏng, leh anăn mă ba wĭt đa đa boh mơ̆ng čar anăn.” Hlăk anăn jing yan boh kriăk ƀâo dơ̆ng ksă.
Snăn diñu đĭ nao leh anăn ksiêm dlăng čar dơ̆ng mơ̆ng kdrăn tač Sin truh ti ƀuôn Rêhop, phă ƀuôn Hamat.
Diñu đĭ nao mơ̆ng čar Dhŭng truh ti ƀuôn Hêbron; ti anăn Y-Ahiman, Y-Sêsai, leh anăn Y-Talmai, phung anak čô Y-Anak dôk. (Arăng mdơ̆ng ƀuôn Hêbron kjuh thŭn êlâo kơ ƀuôn Sôan hlăm čar Êjip).
Diñu truh ti tlung Êskôl, tinăn diñu khăt sa ƀĕ adhan ana boh kriăk ƀâo mâo sa kmrŭ boh kriăk ƀâo, leh anăn dua čô diñu kkung gơ̆ hŏng sa ƀĕ giê; diñu djă ba mơh boh pom granat leh anăn boh hra.
Arăng bi anăn anôk anăn tlung Êskôl, kyua kmrŭ boh kriăk ƀâo phung êkei Israel khăt mă leh mơ̆ng anôk anăn.
Tloh pă pluh hruê diñu lŏ wĭt mơ̆ng klei ksiêm dlăng ala čar anăn.
Diñu truh kơ Y-Môis leh anăn Y-Arôn leh anăn kơ jih jang phung ƀuôn sang Israel ti Kadês hlăm kdrăn tač Paran. Diñu yăl dliê kơ digơ̆ leh anăn kơ jih jang phung bi kƀĭn, leh anăn bi êdah kơ digơ̆ boh mơ̆ng čar anăn.
Diñu hưn kơ Y-Môis, “Hmei truh leh kơ čar ih tiŏ hmei nao; čar anăn mâo mnơ̆ng ƀơ̆ng huă mnăm êbeh dlai sĭt, leh anăn nĕ anei boh mơ̆ng čar anăn.
Ƀiădah mnuih ƀuôn sang dôk hlăm čar anăn jing ktang, leh anăn ƀuôn jing prŏng snăk mâo mnư̆ kjăp; êbeh kơ anăn hmei ƀuh tinăn phung anak čô Y-Anak.
Phung Amalek dôk hlăm čar Dhŭng; phung Hitit, phung Jêbusit, leh anăn phung Amôrit dôk hlăm čar kngư; leh anăn phung Kanaan dôk giăm êa ksĭ leh anăn hlue êa krông Yurdan.”
Ƀiădah Y-Kalep brei phung ƀuôn sang dôk ñăt ti anăp Y-Môis leh anăn lač, “Brei drei đĭ nao mtam leh anăn plah mă čar anăn, kyuadah sĭt drei dưi mă čar anăn.”
Hlăk anăn phung êkei nao mbĭt hŏng ñu lač, “Drei amâo dưi đĭ ngă kơ phung ƀuôn sang anăn ôh; kyuadah diñu jing ktang hĭn kơ drei.”
Snăn diñu yăl dliê ti anăp phung ƀuôn sang Israel klei jhat kơ čar diñu ksiêm dlăng leh, lač, “Čar hmei hiu leh čiăng ksiêm dlăng jing sa boh čar ƀơ̆ng phung ƀuôn sang ñu pô; leh anăn jih jang phung mnuih hmei ƀuh hlăm čar anăn jing phung prŏng dlông.
Leh anăn hlăm čar anăn hmei ƀuh phung Nêphilim (phung anak Y-Anak, phung kbiă hriê mơ̆ng Nêphilim); hmei dlăng kơ hmei pô msĕ si ktuôp, leh anăn diñu dlăng kơ hmei msĕ snăn mơh.”
Jih jang phung bi kƀĭn ur kraih; leh anăn phung ƀuôn sang hia mlam anăn.
Jih jang phung ƀuôn sang Israel blŭ dŭñ dŭñ bi kdơ̆ng hŏng Y-Môis leh anăn Y-Arôn. Jih jang phung bi kƀĭn lač kơ diñu, “Jăk hĭn hmei djiê hĕ leh hlăm čar Êjip! Amâodah jăk hĭn hmei djiê hĕ leh hlăm kdrăn tač anei.
Si ngă Yêhôwa brei hmei mŭt hlăm čar anei čiăng brei hmei djiê hĕ hŏng đao gưm? Phung mô̆ anak hmei srăng jing mnơ̆ng diñu plah mă. Amâo djŏ hĕ jing jăk hĭn hmei lŏ wĭt kơ čar Êjip?”
Diñu bi lač hdơ̆ng diñu, “Brei drei ruah sa čô khua leh anăn lŏ wĭt kơ čar Êjip.”
Hlăk anăn Y-Môis leh anăn Y-Arôn buôn kŭp ƀô̆ ti lăn ti anăp jih jang phung ƀuôn sang Israel bi kƀĭn.
Leh anăn đơ phung nao ksiêm dlăng leh ala čar, Y-Yôsuê anak êkei Y-Nun leh anăn Y-Kalep anak êkei Y-Jêphunê, hiêk čhiăm ao diñu pô,
leh anăn lač kơ jih jang phung ƀuôn sang Israel bi kƀĭn, “Ala čar hmei hiu čiăng ksiêm dlăng jing sa boh ala čar jăk snăk sơưn.
Tơdah Yêhôwa mơak hŏng drei, ñu srăng atăt drei mŭt hlăm ala čar anăn leh anăn brei gơ̆ kơ drei, sa boh ala čar mâo mnơ̆ng ƀơ̆ng huă mnăm êbeh dlai.
Knŏng đăm bi kdơ̆ng hŏng Yêhôwa ôh; leh anăn đăm huĭ ôh kơ mnuih ƀuôn sang hlăm ala čar anăn, kyuadah diñu jing mnơ̆ng ƀơ̆ng huă kơ drei; arăng mă hĕ leh klei mgang mơ̆ng diñu, leh anăn Yêhôwa dôk mbĭt hŏng drei; đăm huĭ kơ diñu ôh.”
Ƀiădah jih jang phung bi kƀĭn trông čhai čiăng bhĭr diñu hŏng boh tâo. Hlăk anăn klei guh kơang Yêhôwa bi êdah ti sang čhiăm klei bi kƀĭn kơ jih jang phung ƀuôn sang Israel.
Leh anăn Yêhôwa lač kơ Y-Môis, “Dŭm boh sui phung ƀuôn sang anei srăng bi êmut kơ kâo? Leh anăn dŭm boh sui diñu amâo srăng đăo kơ kâo ôh, wăt tơdah jih jang klei bi knăl kâo ngă leh ti krah diñu dưn?
Kâo srăng čăm diñu djiê hŏng klei ruă tưp leh anăn srăng sua mơ̆ng diñu ngăn dưn, leh anăn kâo srăng mjing mơ̆ng ih sa găp djuê prŏng hĭn leh anăn ktang hĭn kơ diñu.”
Ƀiădah Y-Môis lač kơ Yêhôwa, “Phung Êjip srăng hmư̆ klei anăn, kyuadah ih bi kbiă leh phung ƀuôn sang anei hŏng klei myang ih mơ̆ng krah diñu,
leh anăn diñu srăng hưn kơ phung ƀuôn sang čar anei. Ơ Yêhôwa, diñu hmư̆ leh kơ ih dôk ti krah phung ƀuôn sang anei; kyuadah ih bi êdah leh brei arăng ƀuh ih, Ơ Yêhôwa, knam ih dôk ti dlông diñu leh anăn ih êbat ti anăp diñu hlăm kmeh knam êjai hruê leh anăn hlăm kmeh pui êjai mlam.
Tơdah ih bi mdjiê hĕ phung ƀuôn sang anei msĕ si bi mdjiê sa čô mnuih, phung găp djuê mnuih hmư̆ leh klei hing ang ih srăng lač,
‘Kyuadah Yêhôwa amâo dưi ôh atăt phung ƀuôn sang anei kơ čar ñu kat asei leh čiăng brei kơ digơ̆, kyua anăn ñu bi mdjiê leh digơ̆ hlăm kdrăn tač.’
Ară anei, kâo kwưh kơ ih, brei klei myang Yêhôwa jing prŏng msĕ si ih ƀuăn leh êjai lač,
‘Yêhôwa amâo djăl ăl ôh, leh anăn mdrŏng hŏng klei khăp sĭt suôr, pap brei klei wê leh anăn klei gao klei bhiăn, ƀiădah hơăi ñu amâo yap kpă ôh pô soh leh, leh anăn bi lĕ klei wê phung ama kơ phung anak tơl truh ti ênuk tal tlâo leh anăn tal pă.’
Pap brei kơ klei wê phung ƀuôn sang anei, kâo kwưh kơ ih, tui si klei prŏng klei ih khăp sĭt suôr, leh anăn tui si klei ih pap brei leh kơ phung ƀuôn sang anei mơ̆ng čar Êjip truh kơ ară anei.”
Leh anăn Yêhôwa lač, “Kâo pap brei leh tui si klei ih akâo.
Ƀiădah sĭt nik, kyua kâo dôk hdĭp, leh anăn jih lăn ala srăng bŏ hŏng klei guh kơang Yêhôwa,
amâo mâo sa čô hlăm phung ƀuh leh klei guh kơang kâo leh anăn klei bi knăl kâo ngă leh hlăm čar Êjip leh anăn hlăm kdrăn tač, ƀiădah ăt lông dlăng leh kâo pluh bliư̆ anei leh anăn amâo dôk hmư̆ asăp kâo ôh,
srăng ƀuh čar kâo kat asei leh čiăng brei kơ phung aê diñu; leh anăn amâo mâo sa čô ôh hlăm phung bi êmut leh kơ kâo srăng ƀuh čar anăn.
Ƀiădah dĭng buăl kâo Y-Kalep, kyuadah ñu mâo klei mĭn mdê leh anăn tui hlue kâo hŏng jih ai tiê, kâo srăng atăt ñu mŭt hlăm čar ñu nao leh, leh anăn phung anak čô ñu srăng mă bha čar anăn.
Ară anei kyua phung Amalek leh anăn phung Kanaan dôk hlăm tlung, mgi brei diih wir leh anăn đuĕ nao bĕ kơ kdrăn tač tui êlan nao kơ Êa Ksĭ Hrah.”
Yêhôwa lač kơ Y-Môis leh anăn kơ Y-Arôn,
“Dŭm boh sui phung bi kƀĭn jhŏng ƀai anei srăng blŭ dŭñ dŭñ bi kdơ̆ng hŏng kâo? Kâo hmư̆ leh klei phung ƀuôn sang Israel blŭ dŭñ dŭñ, klei diñu blŭ dŭñ dŭñ bi kdơ̆ng hŏng kâo.
Lač bĕ kơ diñu, ‘Yêhôwa lač, Kyua kâo dôk hdĭp, ya klei diih blŭ leh kơ knga kâo, kâo srăng ngă kơ diih:
asei mlei diih djiê srăng êbuh hlăm kdrăn tač anei; leh anăn hlăm jih jang ênoh yap diih arăng yap leh mơ̆ng pô mâo dua pluh thŭn kơ dlông, phung blŭ dŭñ dŭñ bi kdơ̆ng leh hŏng kâo,
amâo mâo sa čô srăng mŭt ôh hlăm čar kâo kat asei leh čiăng brei diih dôk, knŏng Y-Kalep anak êkei Y-Jêphunê leh anăn Y-Yôsuê anak êkei Y-Nun.
Ƀiădah phung anak điêt diih, phung diih lač leh srăng jing mnơ̆ng plah mă, kâo srăng atăt digơ̆ mŭt, leh anăn digơ̆ srăng thâo kral čar diih bi êmut leh.
Bi diih, asei mlei diih djiê srăng êbuh hlăm kdrăn tač anei.
Leh anăn phung anak diih srăng jing phung mgăt biăp hlăm kdrăn tač êjai pă pluh thŭn, leh anăn srăng tŭ klei knap mñai kyua klei diih amâo đăo ôh, tơl asei mlei pô knhal tuč hlăm phung diih êbuh leh hlăm kdrăn tač.
Tui si dŭm hruê diih ksiêm dlăng leh ala čar anăn, jing pă pluh hruê, snăn diih srăng klam klei wê diih êjai pă pluh thŭn, sa thŭn kơ grăp hruê, leh anăn diih srăng thâo kral klei kâo amâo mơak ôh hŏng diih.’
Kâo gơ̆ Yêhôwa blŭ leh! Sĭt nik, msĕ snei kâo srăng ngă kơ jih jang phung bi kƀĭn jhŏng ƀai anei, phung dôk bi kƀĭn mbĭt bi kdơ̆ng hŏng kâo; hlăm kdrăn tač anei diñu srăng rai tuč jih, leh anăn tinăn diñu srăng djiê.”
Phung mnuih Y-Môis tiŏ nao leh brei ksiêm dlăng ala čar anăn leh anăn wĭt leh brei jih jang phung bi kƀĭn blŭ dŭñ dŭñ bi kdơ̆ng hŏng ñu êjai yăl dliê klei jhat kơ čar anăn,
phung mnuih yăl dliê klei jhat kơ čar anăn djiê hŏng klei truh jhat ti anăp Yêhôwa.
Knŏng Y-Yôsuê anak êkei Y-Nun leh anăn Y-Kalep anak êkei Y-Jêphunê ăt dôk hdĭp đơ phung mnuih nao leh ksiêm dlăng čar anăn.
Y-Môis blŭ klei anei kơ jih jang phung ƀuôn sang Israel, leh anăn phung ƀuôn sang čŏk hia lu snăk.
Diñu kgŭ aguah ưm leh anăn đĭ ti anôk dlông čar kngư, lač, “Dlăng bĕ, hmei tinei, hmei srăng đĭ nao kơ anôk Yêhôwa ƀuăn leh; kyuadah hmei ngă soh leh.”
Ƀiădah Y-Môis lač, “Si ngă ară anei diih gao klei Yêhôwa mtă, kyuadah klei anăn amâo srăng dưi ôh?
Đăm đĭ nao ôh huĭdah diih lĕ buh ti anăp phung roh diih, kyuadah Yêhôwa amâo dôk ti krah diih ôh.
Kyuadah tinăn phung Amalek leh anăn phung Kanaan dôk ti anăp diih, leh anăn diih srăng êbuh hŏng đao gưm; kyuadah diih lui wir amâo lŏ tui hlue Yêhôwa ôh, Yêhôwa amâo srăng dôk mbĭt hŏng diih ôh.”
Ăt diñu đĭ nao ti anôk dlông čar kngư, wăt tơdah hip klei bi mguôp Yêhôwa wăt Y-Môis amâo kbiă ôh mơ̆ng wăl.
Snăn phung Amalek leh anăn phung Kanaan dôk hlăm čar kngư anăn trŭn hriê leh anăn dưi hŏng diñu leh anăn tiŏ diñu truh ti ƀuôn Hôrma.
Yêhôwa lač kơ Y-Môis,
“Lač bĕ kơ phung ƀuôn sang Israel, Tơdah diih mŭt hlăm čar kâo brei kơ diih dôk,
leh anăn diih myơr kơ Yêhôwa êmô amâodah biăp sa mnơ̆ng myơr brei pui ƀơ̆ng amâodah sa mnơ̆ng myơr čuh amâodah sa mnơ̆ng ngă yang bi sĭt klei ƀuăn amâodah sa mnơ̆ng myơr hŏng klei čiăng amâodah hlăm hruê knăm diih bi kčah leh, čiăng mkra mnâo ƀâo mngưi kơ Yêhôwa,
snăn pô djă ba mnơ̆ng ñu myơr srăng myơr kơ Yêhôwa jing mnơ̆ng myơr kpŭng ƀhĭ sa kdrêč hlăm pluh êphah kpŭng ƀhĭ bi lŭk hŏng sa kdrêč hlăm pă hin êa boh ôliwơ;
leh anăn kpiê pioh kơ mnơ̆ng myơr mnăm sa kdrêč hlăm pă hin ih srăng mkra mbĭt hŏng mnơ̆ng myơr čuh, amâodah kơ mnơ̆ng ngă yang, kơ grăp drei êđai biăp.
Amâodah kơ sa drei biăp knô brei ih mkra pioh kơ mnơ̆ng myơr kpŭng ƀhĭ dua kdrêč hlăm pluh êphah kpŭng ƀhĭ bi lŭk hŏng sa kdrêč hlăm tlâo hin êa boh ôliwơ;
leh anăn pioh kơ mnơ̆ng myơr mnăm brei ih myơr sa kdrêč hlăm tlâo hin kpiê jing mnâo ƀâo mngưi kơ Yêhôwa.
Tơdah ih mkra sa drei êmô knô jing mnơ̆ng myơr čuh, amâodah jing mnơ̆ng ngă yang bi sĭt klei ƀuăn, amâodah jing mnơ̆ng myơr kơ klei êđăp ênang kơ Yêhôwa,
snăn brei arăng myơr mbĭt hŏng êmô knô mnơ̆ng myơr kpŭng ƀhĭ tlâo kdrêč hlăm pluh êphah kpŭng ƀhĭ bi lŭk hŏng sa mkrah hin êa boh ôliwơ,
leh anăn brei ih myơr mnơ̆ng myơr mnăm sa mkrah hin kpiê jing mnơ̆ng myơr brei pui ƀơ̆ng, mnâo ƀâo mngưi kơ Yêhôwa.
Snăn brei arăng ngă kơ grăp drei êmô knô, biăp knô, grăp drei êđai biăp knô, amâodah êđai bê.
Tui si dŭm drei diih mkra, snăn diih srăng ngă hŏng grăp drei tui si dŭm mâo diñu.
Jih jang mnuih ƀuôn sang pô srăng ngă tui si klei bhiăn anei êjai myơr sa mnơ̆ng myơr brei pui ƀơ̆ng, mâo mnâo ƀâo mngưi kơ Yêhôwa.
Tơdah sa čô tue dôk jưh bhiâo mbĭt hŏng diih, amâodah tơdah mâo sa čô dôk ti krah diih hlăm jih jang ênuk diih, leh anăn ñu čiăng myơr sa mnơ̆ng myơr brei pui ƀơ̆ng, mnâo ƀâo mngưi kơ Yêhôwa, brei ñu ngă msĕ si diih ngă.
Kơ phung bi kƀĭn srăng mâo sa klei bhiăn kơ diih leh anăn kơ phung tue dôk jưh bhiâo mbĭt hŏng diih, sa klei bhiăn dôk nanao hlăm jih jang ênuk diih; pô dôk jưh bhiâo srăng jing msĕ si diih jing ti anăp Yêhôwa.
Sa klei bhiăn leh anăn sa klei mtă srăng djŏ kơ diih leh anăn kơ tue dôk jưh bhiâo mbĭt hŏng diih.”
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Tơdah diih truh hlăm čar kâo atăt diih mŭt,
leh anăn tơdah diih ƀơ̆ng kpŭng čar anăn, brei diih myơr sa mnơ̆ng myơr kơ Yêhôwa.
Mơ̆ng kpŭng tal êlâo hĭn, brei diih myơr sa klŏ ƀêñ jing mnơ̆ng myơr; diih srăng myơr gơ̆ jing mnơ̆ng myơr mơ̆ng anôk prah mdiê.
Mơ̆ng kpŭng tal êlâo hĭn, brei diih myơr kơ Yêhôwa sa mnơ̆ng myơr hlăm jih jang ênuk diih.
Ƀiădah tơdah diih ngă soh hŏng klei amâo čŏng čiăng leh anăn amâo ngă tui hlue ôh jih jang klei mtă anei Yêhôwa blŭ leh kơ Y-Môis,
jih jang klei Yêhôwa mtă leh kơ diih hŏng Y-Môis dơ̆ng mơ̆ng hruê Yêhôwa brei leh klei mtă leh anăn êdei kơ anăp hlăm jih jang ênuk diih,
tơdah arăng ngă soh leh hŏng klei amâo čŏng čiăng ôh, phung bi kƀĭn amâo thâo ôh klei anăn, jih jang phung bi kƀĭn srăng myơr sa drei êmô knô dam jing mnơ̆ng myơr čuh, mnâo ƀâo mngưi kơ Yêhôwa, mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm tui si klei bhiăn, leh anăn sa drei bê knô jing mnơ̆ng myơr kyua klei soh.
Khua ngă yang srăng ngă klei bi doh klei soh kơ jih jang phung ƀuôn sang Israel bi kƀĭn, leh anăn diñu srăng mâo klei pap brei, kyuadah diñu ngă soh leh hŏng klei amâo čŏng čiăng, leh anăn diñu djă ba leh mnơ̆ng diñu myơr, sa mnơ̆ng myơr brei pui ƀơ̆ng kơ Yêhôwa, leh anăn mnơ̆ng diñu myơr kyua klei soh diñu ti anăp Yêhôwa kyua klei soh diñu amâo čŏng čiăng.
Srăng mâo klei pap brei kơ jih jang phung ƀuôn sang Israel bi kƀĭn leh anăn kơ mnuih tue dôk jưh bhiâo ti krah diñu, kyuadah jih jang phung ƀuôn sang soh leh kyua klei čhuai anăn.
Tơdah sa čô mnuih tăm ngă soh hŏng klei amâo čŏng čiăng ôh, brei ñu myơr sa drei bê ana mâo sa thŭn jing mnơ̆ng myơr kyua klei soh.
Leh anăn khua ngă yang srăng ngă klei bi doh klei soh ti anăp Yêhôwa kơ mnuih ngă klei soh amâo čŏng čiăng, tơdah ñu tăm ngă soh hŏng klei amâo čiăng, čiăng ngă klei bi doh klei soh kơ ñu; leh anăn ñu srăng mâo klei pap brei.
Diih srăng mâo sa klei bhiăn kơ pô tăm ngă soh hŏng klei amâo čŏng čiăng kơ mnuih ƀuôn sang pô hlăm phung ƀuôn sang Israel, leh anăn kơ mnuih tue dôk jưh bhiâo ti krah diñu.
Ƀiădah pô ngă hŏng klei čiăng bi kdơ̆ng, thâodah ñu jing mnuih ƀuôn sang pô amâodah pô dôk jưh bhiâo, dlao wač kơ Yêhôwa, pô anăn brei arăng khăt hĕ mơ̆ng krah phung ƀuôn sang ñu.
Kyuadah ñu bi êmut kơ klei Yêhôwa blŭ, leh anăn gao leh klei Gơ̆ mtă, pô anăn brei arăng khăt hĕ; klei wê ñu srăng lĕ kơ ñu.’ ”
Êjai phung ƀuôn sang Israel dôk hlăm kdrăn tač, diñu ƀuh sa čô mnuih duñ djuh hruê sabat.
Phung ƀuh ñu dôk duñ djuh atăt ba ñu kơ Y-Môis leh anăn Y-Arôn, leh anăn kơ jih jang phung bi kƀĭn.
Arăng krư̆ ñu, kyuadah ka klă ôh ya arăng srăng ngă kơ ñu.
Yêhôwa lač kơ Y-Môis, “Mnuih anei brei arăng bi mdjiê; brei jih jang phung bi kƀĭn bhĭr boh tâo ti ñu ti êngao wăl.”
Leh anăn jih jang phung bi kƀĭn atăt ñu kbiă mơ̆ng wăl, leh anăn bhĭr bi mdjiê ñu hŏng boh tâo, tui si Yêhôwa mtă leh kơ Y-Môis.
Yêhôwa lač kơ Y-Môis,
“Blŭ bĕ kơ phung ƀuôn sang Israel, leh anăn brei diñu ngă grua ti knhal čhiăm ao diñu hlăm jih jang ênuk diñu, leh anăn brei diñu dưm sa aruăt klei piơk ti grua ti knhal čhiăm ao diñu.
Dŏ anăn srăng jing kơ diih sa bĭt grua pioh dlăng leh anăn hdơr kơ jih jang klei Yêhôwa mtă, čiăng ngă tui hlue klei bhiăn anăn, leh anăn amâo tui hlue ôh klei ai tiê leh anăn ală diih pô, dŏ mtrŭt diih tui klei diih pô tluh.
Snăn diih srăng hdơr leh anăn ngă jih jang klei kâo mtă, leh anăn jing doh jăk kơ Aê Diê diih.
Kâo jing Yêhôwa Aê Diê diih, pô atăt diih kbiă leh mơ̆ng čar Êjip, čiăng jing Aê Diê diih. Kâo jing Yêhôwa, Aê Diê diih.”
Y-Kôrê anak êkei Y-Ishar, čô Y-Kôhat, čĕ Y-Lêwi, mbĭt hŏng Y-Dathan, Y-Abiram phung anak êkei Y-Êliap, leh anăn Y-Ôn anak êkei Y-Pêlet, phung čô Y-Ruben,
jak phung dua êtuh êma pluh čô phung khua hlăm phung Israel bi kƀĭn, phung arăng ruah leh, phung mâo hing ang, leh anăn diñu bi kdơ̆ng hŏng Y-Môis.
Diñu bi kƀĭn mbĭt bi kdơ̆ng hŏng Y-Môis leh anăn Y-Arôn leh anăn lač kơ digơ̆, “Diih ngă leh êbeh đei! Kyuadah jih jang phung bi kƀĭn jing doh jăk, grăp čô diñu, leh anăn Yêhôwa dôk ti krah diñu. Snăn si ngă diih bi mđĭ diih pô ti dlông hĭn kơ phung ƀuôn sang Yêhôwa bi kƀĭn?”
Tơdah Y-Môis hmư̆ klei anăn ñu kŭp ƀô̆ ti lăn,
leh anăn ñu lač kơ Y-Kôrê leh anăn kơ jih jang phung gơ̆, “Aguah mgi Yêhôwa srăng bi êdah hlei pô jing dŏ ñu, leh anăn hlei pô jing doh jăk, leh anăn srăng brei pô anăn nao giăm ñu; pô ñu srăng ruah ñu srăng brei nao giăm ñu.
Ngă bĕ klei anei: Y-Kôrê leh anăn jih jang phung ih, mă bĕ mtĭl čuh mnơ̆ng ƀâo mngưi.
Mgi dưm pui hlăm mtĭl anăn leh anăn dưm mnơ̆ng ƀâo mngưi hlăm anăn ti anăp Yêhôwa, leh anăn pô Yêhôwa srăng ruah jing pô doh jăk. Diih ngă leh êbeh đei, Ơ phung anak êkei Lêwi!”
Y-Môis lač kơ Y-Kôrê, “Hmư̆ bĕ, Ơ phung anak êkei Lêwi:
djŏ mơ̆ jing sa klei điêt đei kơ diih klei Aê Diê phung Israel ruah diih leh mơ̆ng phung Israel bi kƀĭn, čiăng atăt diih giăm ñu, čiăng ngă bruă hlăm sang čhiăm Yêhôwa, leh anăn dôk dơ̆ng ti anăp phung bi kƀĭn čiăng mă bruă kơ digơ̆;
leh anăn klei ñu brei ih nao giăm ñu leh, leh anăn jih jang phung ayŏng adei ih phung anak êkei Lêwi mbĭt hŏng ih? Leh anăn diih duah mă bruă khua ngă yang mơ̆?
Kyua anăn ih leh anăn jih jang phung bi kƀĭn mbĭt hŏng ih bi kƀĭn čiăng bi kdơ̆ng hŏng Yêhôwa yơh. Hlei Y-Arôn jing tơl diih blŭ dŭñ dŭñ bi kdơ̆ng hŏng ñu?”
Y-Môis tiŏ arăng nao iêu Y-Dathan leh anăn Y-Abiram phung anak êkei Y-Êliap; leh anăn diñu lač, “Hmei amâo srăng nao ôh.
Djŏ mơ̆ jing sa klei điêt klei ih brei hmei kbiă mơ̆ng čar mâo mnơ̆ng ƀơ̆ng huă mnăm êbeh dlai, čiăng bi mdjiê hmei hlăm kdrăn tač, čiăng mjing ih pô khua hmei?
Leh anăn ih amâo atăt hmei mŭt ôh hlăm sa boh čar mâo mnơ̆ng ƀơ̆ng huă mnăm êbeh dlai, kăn brei rei kơ hmei hma leh anăn phŭn boh kriăk ƀâo jing ngăn dưn. Ih srăng ƀlêč mơ̆ ală phung hmei. Hmei amâo srăng nao ôh.”
Y-Môis ăl snăk, leh anăn lač kơ Yêhôwa, “Đăm mpŭ kơ mnơ̆ng diñu myơr ôh. Kâo amâo tuôm mă mơ̆ng diñu sa drei aseh dliê ôh, leh anăn kâo amâo tuôm ngă klei jhat kơ sa čô diñu ôh.”
Y-Môis lač kơ Y-Kôrê, “Brei ih leh anăn jih jang phung mbĭt hŏng ih bi êdah diih pô ti anăp Yêhôwa mgi, ih, diñu, leh anăn Y-Arôn.
Brei grăp čô mă mtĭl čuh mnơ̆ng ƀâo mngưi ñu, leh anăn dưm mnơ̆ng ƀâo mngưi hlăm anăn, leh anăn grăp čô diih ba mtĭl čuh mnơ̆ng ƀâo mngưi ñu ti anăp Yêhôwa, dua êtuh êma pluh boh mtĭl čuh mnơ̆ng ƀâo mngưi, wăt ih leh anăn Y-Arôn, grăp čô ba mtĭl čuh mnơ̆ng ƀâo mngưi ñu.”
Snăn grăp čô diñu mă mtĭl čuh mnơ̆ng ƀâo mngưi ñu, dưm pui hlăm anăn, leh anăn dưm mnơ̆ng ƀâo mngưi hlăm anăn, leh anăn diñu dôk dơ̆ng ti ƀăng bhă sang čhiăm klei bi kƀĭn mbĭt hŏng Y-Môis leh anăn Y-Arôn.
Leh anăn Y-Kôrê bi kƀĭn jih jang phung ƀuôn sang bi kdơ̆ng hŏng digơ̆ ti ƀăng bhă sang čhiăm klei bi kƀĭn. Leh anăn klei guh kơang Yêhôwa bi êdah kơ jih jang phung bi kƀĭn.
Yêhôwa lač kơ Y-Môis leh anăn kơ Y-Arôn,
“Bi ktlah bĕ diih pô mơ̆ng phung bi kƀĭn anei, čiăng kâo dưi bi rai diñu sa bliư̆ mtam.”
Digơ̆ kŭp ƀô̆ ti lăn leh anăn lač, “Ơ Aê Diê, Aê Diê kơ mngăt jih jang kđeh, sa čô mnuih ngă soh leh anăn ih srăng ngêñ wăt kơ jih jang phung bi kƀĭn mơ̆?”
Yêhôwa lač kơ Y-Môis,
“Lač bĕ kơ phung bi kƀĭn, Đuĕ bĕ diih kbưi mơ̆ng sang Y-Kôrê, Y-Dathan, leh anăn Y-Abiram.”
Leh anăn Y-Môis kgŭ nao kơ Y-Dathan leh anăn Y-Abiram; leh anăn phung khua mduôn phung Israel tui hlue ñu.
Ñu lač kơ phung bi kƀĭn, “Kâo kwưh kơ diih, đuĕ bĕ mơ̆ng sang čhiăm phung jhŏng ƀai anei, leh anăn đăm ruêh ôh sa mta mơ̆ng dŏ diñu, huĭdah diih luč hĕ mbĭt hŏng diñu kyua jih jang klei soh diñu.”
Snăn diñu đuĕ kbưi mơ̆ng sang Y-Kôrê, Y-Dathan leh anăn Y-Abiram; leh anăn Y-Dathan leh anăn Y-Abiram kbiă dôk dơ̆ng ti ƀăng bhă sang čhiăm diñu, mbĭt hŏng mô̆ diñu, phung anak êkei diñu, leh anăn phung anak điêt diñu.
Y-Môis lač, “Snei diih srăng thâo kral kơ Yêhôwa tiŏ hriê kâo brei ngă jih bruă anei, leh anăn klei anăn amâo djŏ tui si kâo pô čiăng ôh.
Tơdah phung anei djiê msĕ si jih jang phung mnuih mkăn djiê, amâodah tơdah truh kơ diñu msĕ si bhiăn truh kơ jih jang mnuih, snăn Yêhôwa amâo tuôm tiŏ hriê kâo ôh.
Ƀiădah tơdah Yêhôwa ngă sa klei mrâo, leh anăn lăn ha ƀăng êgei ñu leh anăn lun hdĭp diñu mbĭt hŏng jih jang dŏ dô diñu, leh anăn diñu trŭn hlăm ƀuôn phung djiê, snăn diih srăng thâo kơ phung anei bi êmut leh kơ Yêhôwa.”
Leh Y-Môis mjưh blŭ jih klei anăn, lăn ti gŭ diñu kđang mtam;
leh anăn lăn ha ƀăng êgei ñu leh anăn lun hĕ diñu, mbĭt hŏng sang diñu leh anăn jih jang mnuih Y-Kôrê wăt dŏ dô diñu.
Snăn diñu êjai ăt adôk hdĭp wăt jih jang dŏ dô diñu trŭn hlăm ƀuôn phung djiê; leh anăn lăn sir hĕ ti dlông diñu, leh anăn diñu rai luč mơ̆ng krah phung bi kƀĭn.
Jih jang phung Israel dôk jŭm dar đuĕ hmư̆ digơ̆ ur, kyuadah diñu lač, “Huĭdah lăn lun hĕ drei!”
Leh anăn pui kbiă mơ̆ng Yêhôwa čuh phung dua êtuh êma pluh čô êkei myơr mnơ̆ng ƀâo mngưi.
Yêhôwa lač kơ Y-Môis,
“Lač bĕ kơ Y-Êlêasar anak êkei Y-Arôn khua ngă yang, brei ñu mă mtĭl čuh mnơ̆ng ƀâo mngưi mơ̆ng anôk pui ƀơ̆ng, leh anăn ba pui anăn bi kbưi. Kyuadah mtĭl čuh mnơ̆ng ƀâo mngưi anăn jing doh jăk,
mtĭl čuh mnơ̆ng ƀâo mngưi phung mnuih ngă soh leh anăn tơl luč klei hdĭp diñu; snăn brei arăng tia tơl lat jing mnơ̆ng guôm knưl, kyuadah diñu myơr dŏ anăn ti anăp Yêhôwa; kyua anăn mtĭl anăn jing doh jăk leh. Snăn jih dŏ anăn srăng jing sa mnơ̆ng bi knăl kơ phung ƀuôn sang Israel.”
Snăn Y-Êlêasar khua ngă yang mă mtĭl kông čuh mnơ̆ng ƀâo mngưi, dŏ phung pui ƀơ̆ng myơr leh; leh anăn arăng tia dŏ anăn jing mnơ̆ng pioh guôm knưl,
čiăng jing sa mnơ̆ng bi hdơr kơ phung ƀuôn sang Israel, čiăng kơ amâo mâo ôh sa čô pô amâo jing mơ̆ng phung anak čô Y-Arôn, srăng nao giăm knưl čuh mnơ̆ng ƀâo mngưi ti anăp Yêhôwa, huĭdah jing hĕ msĕ si Y-Kôrê leh anăn phung mbĭt hŏng ñu — tui si Yêhôwa lač leh hŏng Y-Môis.
Ƀiădah tơl si mgi jih jang phung ƀuôn sang Israel bi kƀĭn blŭ dŭñ dŭñ bi kdơ̆ng hŏng Y-Môis leh anăn Y-Arôn, lač, “Diih bi mdjiê leh phung ƀuôn sang Yêhôwa.”
Leh anăn tơdah phung ƀuôn sang bi kƀĭn leh čiăng bi kdơ̆ng hŏng diñu Y-Môis leh anăn Y-Arôn, wir phă sang čhiăm klei bi kƀĭn; leh anăn nĕ anei, knam guôm hĕ sang čhiăm leh anăn klei guh kơang Yêhôwa bi êdah.
Y-Môis leh anăn Y-Arôn truh ti anăp sang čhiăm klei bi kƀĭn,
leh anăn Yêhôwa lač kơ Y-Môis,
“Đuĕ bĕ mơ̆ng krah phung bi kƀĭn anei, čiăng kâo dưi čuh diñu sa bliư̆ mtam.” Digơ̆ kŭp ƀô̆ ti lăn.
Y-Môis lač kơ Y-Arôn, “Mă bĕ mtĭl čuh mnơ̆ng ƀâo mngưi ih, dưm pui mơ̆ng knưl hlăm anăn, leh anăn dưm mnơ̆ng ƀâo mngưi hlăm anăn, djă ba djăl kơ phung bi kƀĭn leh anăn ngă klei bi doh klei soh diñu; kyuadah klei ngêñ kbiă leh mơ̆ng Yêhôwa, klei truh jhat dơ̆ng leh.”
Snăn Y-Arôn mă dŏ anăn tui si Y-Môis lač leh, leh anăn ñu êran ti krah phung bi kƀĭn; leh anăn nĕ anei, klei truh jhat dơ̆ng leh ti krah phung ƀuôn sang. Ñu dưm mnơ̆ng ƀâo mngưi hlăm anăn leh anăn ngă klei bi doh klei soh kơ phung ƀuôn sang.
Ñu dôk dơ̆ng ti plah wah phung djiê leh anăn phung hdĭp; leh anăn klei truh jhat mdei hĕ.
Phung djiê leh kyua klei truh jhat mâo pluh pă êbâo kjuh êtuh čô, êngao kơ phung djiê leh kyua klei Y-Kôrê.
Y-Arôn lŏ wĭt kơ Y-Môis ti ƀăng bhă sang čhiăm klei bi kƀĭn leh anăn klei truh jhat mdei.
Yêhôwa lač kơ Y-Môis,
“Lač bĕ kơ phung ƀuôn sang Israel, brei djă ba mơ̆ng diñu sa ƀĕ giê, sa ƀĕ kơ grăp sang aê phŭn diñu, mơ̆ng jih jang phung khua tui si sang aê phŭn diñu, mâo pluh dua ƀĕ giê. Čih bĕ anăn grăp čô ti giê ñu,
leh anăn čih anăn Y-Arôn ti giê Lêwi. Kyuadah srăng mâo sa ƀĕ giê kơ grăp čô khua sang aê phŭn diñu.
Leh anăn brei ih dưm giê anăn hlăm sang čhiăm klei bi kƀĭn ti anăp hip klei bi mguôp, anôk kâo bi tuôm hŏng ih.
Giê mnuih kâo ruah srăng bi mnga; snăn kâo srăng bi ruê̆ ti anăp kâo klei phung ƀuôn sang Israel blŭ dŭñ dŭñ bi kdơ̆ng hŏng ih.”
Y-Môis blŭ kơ phung ƀuôn sang Israel, leh anăn jih jang khua diñu brei giê kơ ñu, sa ƀĕ grăp čô khua tui si sang aê phŭn diñu, mâo pluh dua ƀĕ giê; leh anăn giê Y-Arôn dôk mbĭt hŏng giê diñu.
Y-Môis dưm jih jang giê anăn ti anăp Yêhôwa hlăm sang čhiăm klei bi mguôp.+
Tơl si mgi Y-Môis mŭt hlăm sang čhiăm klei bi mguôp. Nĕ anei, giê Y-Arôn kơ sang Lêwi bi ktlah kƀiêng bi atŭt mnga leh anăn bi mnga, leh anăn mâo boh amandê ksă.
Leh anăn Y-Môis mă ba kơ tač mơ̆ng anăp Yêhôwa jih jang giê kơ phung ƀuôn sang Israel. Diñu dlăng, leh anăn grăp čô mă giê ñu pô.
Yêhôwa lač kơ Y-Môis, “Lŏ dưm giê Y-Arôn ti anăp hip klei bi mguôp, čiăng pioh jing sa mnơ̆ng bi knăl kơ phung bi kdơ̆ng, čiăng kơ ih bi ruê̆ klei diñu blŭ dŭñ dŭñ bi kdơ̆ng hŏng kâo, huĭdah diñu djiê.”
Snăn Y-Môis ngă djŏ tui si Yêhôwa mtă leh kơ ñu.
Phung ƀuôn sang Israel lač kơ Y-Môis, “Nĕ anei hmei djiê, hmei rai tuč, hmei rai luč jih!
Grăp čô hlei pô nao giăm kơ sang čhiăm Yêhôwa srăng djiê. Jih jang hmei srăng djiê mơ̆?”
Snăn Yêhôwa lač kơ Y-Arôn, “Ih leh anăn phung anak êkei ih leh anăn sang ama ih mbĭt hŏng ih srăng klam klei wê kyua adŭ doh jăk; ih leh anăn phung anak êkei ih mbĭt hŏng ih srăng klam klei wê kyua bruă khua ngă yang diih.
Brei atăt phung ayŏng adei ih msĕ mơh mbĭt hŏng ih, găp djuê Lêwi, găp djuê ama ih, čiăng kơ diñu bi mguôp hŏng ih, leh anăn mă bruă kơ ih êjai ih leh anăn phung anak êkei ih mbĭt hŏng ih dôk ti anăp sang čhiăm klei bi mguôp.
Diñu srăng đru bruă ih leh anăn ngă jih bruă djŏ kơ sang čhiăm; ƀiădah diñu amâo dưi nao giăm kơ mnơ̆ng yua hlăm adŭ doh jăk amâodah kơ knưl ôh, huĭdah diñu leh anăn ih djiê.
Diñu srăng bi mguôp hŏng ih, leh anăn mă bruă kơ sang čhiăm klei bi kƀĭn, kơ jih jang bruă hlăm sang čhiăm; leh anăn amâo mâo pô mkăn dưi hriê giăm ôh.
Diih srăng mă bruă kơ adŭ doh jăk leh anăn bruă kơ knưl, čiăng amâo lŏ mâo klei ngêñ truh kơ phung ƀuôn sang Israel ôh.
Nĕ anei kâo mă leh phung ayŏng adei ih phung Lêwi mơ̆ng krah phung ƀuôn sang Israel; diñu jing sa mnơ̆ng brei kơ ih, pioh brei leh kơ Yêhôwa, čiăng ngă bruă hlăm sang čhiăm klei bi kƀĭn.
Ih leh anăn phung anak êkei mbĭt hŏng ih srăng mă bruă khua ngă yang diih kơ jih jang klei djŏ kơ knưl leh anăn mnơ̆ng ti lam čhiăm păng; leh anăn diih srăng mă bruă. Kâo brei bruă khua ngă yang diih msĕ si sa mnơ̆ng brei, leh anăn hlei pô mkăn nao giăm anăn arăng srăng bi mdjiê.”
Yêhôwa lač kơ Y-Arôn, “Nĕ anei kâo brei leh kơ ih ya mnơ̆ng pioh leh mơ̆ng mnơ̆ng arăng myơr kơ kâo, jih jang mnơ̆ng phung ƀuôn sang Israel pioh brei leh; kâo brei leh dŏ anăn jing kdrêč kơ ih leh anăn kơ phung anak êkei ih, jing klei djŏ dôk nanao.
Anei srăng jing dŏ ih mơ̆ng mnơ̆ng doh jăk hĭn arăng pioh leh amâo čuh ôh, grăp mnơ̆ng diñu myơr, grăp mnơ̆ng myơr kpŭng ƀhĭ diñu, grăp mnơ̆ng myơr kyua klei soh diñu, leh anăn grăp mnơ̆ng myơr kyua klei gao klei bhiăn diñu, mnơ̆ng diñu myơr kơ kâo srăng jing doh jăk hĭn kơ ih leh anăn kơ phung anak êkei ih.
Ih srăng ƀơ̆ng mnơ̆ng anăn hlăm sa anôk doh jăk hĭn; grăp čô êkei dưi ƀơ̆ng dŏ anăn; dŏ anăn jing doh jăk kơ ih.
Anei msĕ mơh jing dŏ ih, mnơ̆ng myơr mơ̆ng dŏ diñu brei, jih jang mnơ̆ng myơr hdai mơ̆ng phung ƀuôn sang Israel; kâo brei dŏ anăn kơ ih, kơ phung anak êkei leh anăn phung anak mniê ih mbĭt hŏng ih, jing klei djŏ dôk nanao; grăp čô hlei pô jing doh hlăm sang ih dưi ƀơ̆ng dŏ anăn.
Kâo brei kơ ih mnơ̆ng hlâo hlang diñu srăng myơr kơ Yêhôwa, jih jang êa prăi boh ôliwơ jăk hĭn, jih jang kpiê leh anăn mdiê jăk hĭn, boh hlâo hlang diñu brei kơ Yêhôwa.
Boh ksă tal êlâo hlăm jih jang boh hlăm lăn diñu, dŏ anăn diñu djă ba kơ Yêhôwa srăng jing dŏ ih; grăp čô hlei pô jing doh hlăm sang ih dưi ƀơ̆ng dŏ anăn.
Grăp mnơ̆ng pioh brei leh hlăm čar Israel srăng jing dŏ ih.
Grăp čô mnuih arăng kkiêng tal êlâo, grăp mnơ̆ng mđai tal êlâo, dŏ anăn diñu myơr kơ Yêhôwa, srăng jing dŏ ih; ƀiădah ih srăng brei digơ̆ lŏ bi tui anak mnuih arăng kkiêng tal êlâo, leh anăn êđai tal êlâo hlô mnơ̆ng amâo doh.
Ih srăng bi kčah ênoh bi tui digơ̆ jing êma sêkel prăk tui si sêkel hlăm adŭ doh jăk, dŏ anăn jing dua pluh gêra (ih srăng bi tui digơ̆ tơdah digơ̆ mâo leh sa mlan).
Ƀiădah ih amâo srăng brei lŏ bi tui ôh êđai êmô tal êlâo, êđai biăp tal êlâo, amâodah êđai bê tal êlâo; diñu jing doh jăk. Ih srăng hƀrah êrah diñu ti dlông knưl, leh anăn srăng čuh prăi diñu jing mnơ̆ng myơr brei pui ƀơ̆ng, mnâo ƀâo mngưi kơ Yêhôwa.
Ƀiădah kđeh srăng pioh kơ ih, msĕ si đah da arăng hdai leh leh anăn pha hnuă pioh kơ ih.
Jih jang mnơ̆ng myơr doh jăk phung ƀuôn sang Israel myơr kơ Yêhôwa, kâo brei kơ ih, kơ phung anak êkei leh anăn kơ phung anak mniê ih mbĭt hŏng ih, jing klei djŏ dôk nanao. Klei anăn jing klei bi mguôp mâo hra dôk nanao ti anăp Yêhôwa pioh kơ ih leh anăn kơ phung anak čô ih mbĭt hŏng ih.”
Yêhôwa lač kơ Y-Arôn, “Ih amâo srăng mâo ngăn dưn ôh hlăm čar diñu, kăn ih srăng mâo sa kdrêč rei ti krah diñu; kâo yơh jing kdrêč pioh kơ ih leh anăn ngăn dưn ih ti krah phung ƀuôn sang Israel.
Kâo brei jih jang sa kdrêč hlăm pluh mơ̆ng phung Israel jing ngăn dưn kơ phung Lêwi, bi wĭt kơ bruă diñu ngă, bruă diñu ngă hlăm sang čhiăm klei bi kƀĭn.
Mơ̆ng anei kơ anăp phung ƀuôn sang Israel amâo dưi nao giăm sang čhiăm klei bi kƀĭn ôh, huĭdah diñu klam klei soh leh anăn djiê.
Ƀiădah phung Lêwi srăng ngă bruă hlăm sang čhiăm klei bi kƀĭn, leh anăn diñu srăng klam klei wê diñu. Klei anăn srăng jing sa klei bhiăn dôk nanao hlăm jih jang ênuk diih; diñu amâo srăng mâo ngăn dưn ôh ti krah phung ƀuôn sang Israel.
Kyuadah sa kdrêč hlăm pluh mơ̆ng phung ƀuôn sang Israel, mnơ̆ng diñu ba jing mnơ̆ng myơr kơ Yêhôwa, kâo brei leh jing ngăn dưn kơ phung Lêwi. Snăn kâo lač kyua diñu, diñu amâo srăng mâo ngăn dưn ôh ti krah phung ƀuôn sang Israel.”
Yêhôwa lač kơ Y-Môis,
“Brei ih lač kơ phung Lêwi, ‘Tơdah diih mă mơ̆ng phung ƀuôn sang Israel dŏ sa kdrêč hlăm pluh kâo brei leh kơ diih jing ngăn dưn diih, snăn brei diih ba mơ̆ng dŏ anăn jing sa mnơ̆ng myơr kơ Yêhôwa sa kdrêč hlăm pluh mơ̆ng sa kdrêč hlăm pluh anăn.
Leh anăn mnơ̆ng diih myơr srăng yap kơ diih msĕ si mdiê mơ̆ng anôk prah, msĕ si êa boh kriăk ƀâo bŏ dlai mơ̆ng anôk arăng djiêt.
Snăn diih msĕ mơh srăng ba sa mnơ̆ng myơr kơ Yêhôwa mơ̆ng jih jang mnơ̆ng sa kdrêč hlăm pluh diih mă tŭ leh mơ̆ng phung ƀuôn sang Israel; leh anăn mơ̆ng dŏ anăn mnơ̆ng diih myơr leh kơ Yêhôwa, diih srăng brei kơ Y-Arôn khua ngă yang.
Mơ̆ng jih jang mnơ̆ng arăng brei leh kơ diih, diih srăng ba jih jang mnơ̆ng myơr jing djŏ kơ Yêhôwa, jih jang mnơ̆ng jăk hĭn mơ̆ng dŏ anăn, brei kdrêč doh jăk mơ̆ng dŏ anăn.’
Kyua anăn brei ih lač kơ diñu, ‘Tơdah leh diih myơr mnơ̆ng jăk hĭn mơ̆ng dŏ anăn, bi dŏ adôk arăng srăng yap kơ phung Lêwi msĕ si boh mơ̆ng anôk prah mdiê, leh anăn msĕ si boh mơ̆ng anôk djiêt kpiê.
Diih dưi ƀơ̆ng dŏ anăn ti anôk ih čiăng, ih leh anăn phung mnuih hlăm sang ih; kyuadah anăn jing klei mưn bi wĭt kơ bruă ih ngă hlăm sang čhiăm klei bi kƀĭn.
Diih amâo srăng klam klei soh ôh kyua klei anăn, tơdah leh diih myơr mnơ̆ng jăk hĭn mơ̆ng dŏ anăn. Đăm diih bi čhŏ ôh mnơ̆ng doh jăk phung ƀuôn sang Israel, huĭdah diih djiê.’ ”
Yêhôwa lač kơ Y-Môis leh anăn kơ Y-Arôn,
“Anei jing klei mtă mơ̆ng klei bhiăn Yêhôwa brei leh: ‘Blŭ bĕ kơ phung ƀuôn sang Israel brei diñu đoh ba kơ ih sa drei êmô ana hrah amâo mâo anôk jhat, amâo mâo anôk djiu ruă ôh, leh anăn amâo tuôm đua knông ôh.
Jao êmô anăn kơ khua ngă yang Y-Êlêasar leh anăn brei arăng đoh ba gơ̆ kơ êngao wăl, leh anăn koh gơ̆ ti anăp ñu.
Khua ngă yang Y-Êlêasar srăng mă đa đa êrah gơ̆ hŏng kđiêng ñu, leh anăn hƀrah êrah anăn kjuh bliư̆ phă anăp sang čhiăm klei bi kƀĭn.
Arăng srăng čuh êmô ana êra ti anăp ală ñu; arăng srăng čuh klĭt gơ̆, kđeh gơ̆, leh anăn êrah gơ̆ mbĭt hŏng eh gơ̆.
Khua ngă yang srăng mă kyâo sêdar, hla hisôp, leh anăn mrai hrah huč, leh anăn dlăm jih dŏ anăn ti krah êmô pui dôk ƀơ̆ng.
Leh anăn khua ngă yang srăng boh čhiăm ao ñu leh anăn mnei hlăm êa, leh klei anăn ñu dưi wĭt kơ wăl; leh anăn khua ngă yang srăng jing čhŏ tơl tlam.
Pô čuh êmô ana êra anăn srăng boh čhiăm ao ñu leh anăn mnei hlăm êa, leh anăn srăng jing čhŏ tơl tlam.
Sa čô êkei doh srăng kuĕ mă hbâo êmô ana êra leh anăn dưm hbâo anăn ti êngao wăl hlăm anôk doh; arăng srăng pioh hbâo anăn kơ phung ƀuôn sang Israel bi kƀĭn pioh kơ êa kơ klei bi doh, čiăng lăm klei soh.
Hlei pô kuĕ mă hbâo êmô anăn srăng boh čhiăm ao ñu, leh anăn jing čhŏ tơl tlam. Anei jing klei bhiăn dôk nanao kơ phung ƀuôn sang Israel, leh anăn kơ tue pô dôk jưh bhiâo ti krah diñu.
Hlei pô ruêh asei mlei sa čô mnuih djiê, măng ai hlei pô djiê anăn jing srăng jing čhŏ êjai kjuh hruê.
Ñu srăng bi doh ñu pô hŏng êa anăn ti hruê tal tlâo leh anăn ti hruê tal kjuh, snăn ñu srăng jing doh; ƀiădah tơdah ñu amâo bi doh ñu pô ôh ti hruê tal tlâo leh anăn ti hruê tal kjuh, ñu amâo srăng jing doh ôh.
Hlei pô ruêh asei mlei sa čô mnuih djiê leh, leh anăn amâo bi doh ñu pô ôh, bi čhŏ sang čhiăm Yêhôwa; pô anăn brei arăng khăt hĕ mơ̆ng phung Israel; kyuadah êa kơ klei bi doh amâo tuôm hƀrah ti dlông ñu ôh, ñu srăng jing čhŏ; klei čhŏ ñu ăt dôk ti ñu.
Anei jing klei bhiăn tơdah sa čô mnuih djiê hlăm sang čhiăm: grăp čô hlei pô mŭt hlăm sang čhiăm, leh anăn grăp čô hlei pô dôk hlăm sang čhiăm srăng jing čhŏ êjai kjuh hruê.
Jih jang gŏ amâo mâo găm jing čhŏ.
Hlăm hma, hlei pô ruêh sa čô mnuih arăng koh bi mdjiê hŏng đao gưm, sa atâo djiê, sa ƀĕ klang mnuih, amâodah sa boh msat srăng jing čhŏ êjai kjuh hruê.
Kơ pô jing čhŏ leh arăng srăng mă đa đa hbâo mnơ̆ng myơr čuh kyua klei soh, leh anăn srăng mă thiăm êa dôk đoh hlăm sa boh čeh;
leh anăn sa čô mnuih doh srăng mă hla hisôp leh anăn đrŭt gơ̆ hlăm êa anăn, leh anăn hƀrah gơ̆ ti dlông sang čhiăm, ti dlông jih jang mnơ̆ng yua, ti dlông mnuih dôk tinăn, ti dlông pô ruêh leh klang amâodah mnuih arăng koh leh, amâodah atâo, amâodah msat.
Pô doh srăng hƀrah ti dlông pô čhŏ ti hruê tal tlâo leh anăn ti hruê tal kjuh; snăn ti hruê tal kjuh ñu srăng bi doh gơ̆, leh gơ̆ boh čhiăm ao gơ̆, leh anăn mnei hlăm êa, ti tlam gơ̆ srăng jing doh.
Ƀiădah mnuih jing čhŏ leh, leh anăn amâo bi doh ñu pô ôh, pô anăn brei arăng khăt hĕ mơ̆ng krah phung bi kƀĭn, kyuadah ñu bi čhŏ leh adŭ doh jăk Yêhôwa; kyuadah êa kơ klei bi doh arăng amâo tuôm hƀrah ôh ti dlông ñu, ñu jing čhŏ.
Klei anăn srăng jing kơ diñu sa klei bhiăn dôk nanao. Hlei pô hƀrah êa kơ klei bi doh srăng boh čhiăm ao ñu; leh anăn hlei pô ruêh êa kơ klei bi doh srăng jing čhŏ tơl tlam.
Ya mnơ̆ng pô čhŏ ruêh leh srăng jing čhŏ; leh anăn hlei pô ruêh dŏ anăn srăng jing čhŏ tơl tlam.’ ”
Yêhôwa lač kơ Y-Môis leh anăn Y-Arôn,
“Phung ƀuôn sang Israel srăng dôk grăp čô giăm čhiăm gru ñu pô, hŏng mnơ̆ng bi knăl kơ sang ama diñu; diñu srăng dôk phă sang čhiăm klei bi kƀĭn ti djăp tĭng.
Phung dôk tĭng ngŏ phă anôk yang hruê ƀlĕ srăng mâo čhiăm gru anôk Yuđa tui si phung diñu. Khua kơ phung ƀuôn sang Yuđa jing Y-Nahsôn anak êkei Y-Aminadap,
phung kahan ñu arăng yap leh mâo kjuh pluh pă êbâo năm êtuh čô.
Phung dôk giăm ñu jing găp djuê Isakar, khua kơ phung ƀuôn sang Isakar jing Y-Nêthanel anak êkei Y-Suar,
phung kahan ñu arăng yap leh mâo êma pluh pă êbâo pă êtuh čô.
Leh anăn găp djuê Sabulôn, khua kơ phung ƀuôn sang Sabulôn jing Y-Êliap anak êkei Y-Hêlôn,
phung kahan ñu arăng yap leh mâo êma pluh kjuh êbâo pă êtuh čô.
Jih jang phung hlăm anôk Yuđa tui si phung diñu mâo sa êtuh sa păn pluh năm êbâo pă êtuh čô. Diñu jing phung ba êlan êlâo êjai diñu êbat.
Tĭng dhŭng srăng mâo čhiăm gru anôk Ruben tui si phung diñu, khua phung ƀuôn sang Ruben jing Y-Êlisur anak êkei Y-Sêdur,
phung kahan ñu arăng yap leh mâo pă pluh năm êbâo êma êtuh čô.
Phung dôk giăm ñu jing găp djuê Simêôn, khua phung buôn sang Simêôn jing Y-Sêlumiel anak êkei Y-Surisadai,
phung kahan ñu arăng yap leh mâo êma pluh dua păn êbâo tlâo êtuh čô.
Leh anăn găp djuê Gat, khua kơ phung ƀuôn sang Gat jing Y-Êliasap anak êkei Y-Rêuel,
phung kahan ñu arăng yap leh mâo pă pluh êma êbâo năm êtuh êma pluh čô.
Jih jang hlăm anôk Ruben tui si phung diñu mâo sa êtuh êma pluh sa êbâo pă êtuh êma pluh čô. Diñu srăng jing phung êbat tal dua.
Leh anăn sang čhiăm klei bi kƀĭn srăng đuĕ nao mbĭt hŏng phung Lêwi ti krah phung mkăn. Tui si anôk diñu dôk leh, snăn diñu srăng đuĕ nao, grăp phung hlăm anôk diñu, tui si čhiăm gru diñu.
Tĭng yŭ srăng mâo čhiăm gru anôk Êphraim tui si phung diñu, khua phung ƀuôn sang Êphraim jing Y-Êlisama anak êkei Y-Amihut,
phung kahan ñu arăng yap leh mâo pă pluh êbâo êma êtuh čô.
Phung dôk giăm ñu jing găp djuê Manasê, khua phung ƀuôn sang Manasê jing Y-Gamaliêl anak êkei Y-Pêdasur,
phung kahan ñu arăng yap leh mâo tlâo pluh dua êbâo dua êtuh čô.
Leh anăn găp djuê Benjamin, khua phung ƀuôn sang Benjamin jing Y-Abidan anak êkei Y-Gidêôni,
phung kahan ñu arăng yap leh mâo tlâo pluh êma êbâo pă êtuh čô.
Jih jang hlăm anôk Êphraim tui si phung diñu mâo sa êtuh sa păn êbâo sa êtuh čô. Diñu srăng jing phung êbat tal tlâo.
Tĭng dưr srăng mâo čhiăm gru anôk Dan tui si phung diñu, khua phung ƀuôn sang Dan jing Y-Ahiêser anak êkei Y-Amisadai,
phung kahan ñu arăng yap leh mâo năm pluh dua êbâo kjuh êtuh čô.
Phung dôk giăm ñu jing găp djuê Aser, khua phung ƀuôn sang Aser jing Y-Pagiel anak êkei Y-Ôkran,
phung kahan ñu arăng yap leh mâo pă pluh sa êbâo êma êtuh čô.
Leh anăn găp djuê Naptali, khua phung ƀuôn sang Naptali jing Y-Ahira anak êkei Y-Ênan,
phung kahan ñu arăng yap leh mâo êma pluh tlâo êbâo pă êtuh čô.
Jih jang hlăm anôk Dan mâo sa êtuh êma pluh kjuh êbâo năm êtuh čô. Diñu srăng jing phung êbat knhal tuč tui si čhiăm gru diñu.
Dŭm anăn phung ƀuôn sang Israel arăng yap leh tui si sang ama diñu; jih jang phung hlăm anôk diñu dôk yap leh tui si phung diñu mâo năm êtuh tlâo êbâo êma êtuh êma pluh čô.
Ƀiădah arăng amâo yap ôh phung Lêwi mbĭt hŏng phung ƀuôn sang Israel, tui si Yêhôwa mtă leh kơ Y-Môis.
Snăn phung ƀuôn sang Israel ngă leh. Tui si jih klei Yêhôwa mtă leh kơ Y-Môis, snăn diñu dôk tui si čhiăm gru diñu, msĕ snăn diñu êbat, grăp čô tui si djuê ñu, tui si sang ama ñu.”
Jih jang phung ƀuôn sang Israel bi kƀĭn mŭt hlăm kdrăn tač Sin mlan tal sa, leh anăn phung ƀuôn sang jưh ti Kadês. Tinăn H'Miriam djiê, leh anăn arăng dơr ñu tinăn.
Amâo mâo êa ôh kơ phung bi kƀĭn, leh anăn diñu bi kƀĭn mđrăm mbĭt bi kdơ̆ng hŏng Y-Môis leh anăn Y-Arôn.
Phung ƀuôn sang bi tăng hŏng Y-Môis, lač, “Jăk leh tơdah hmei djiê mbĭt hŏng phung ayŏng adei hmei djiê leh ti anăp Yêhôwa.
Si ngă ih atăt leh phung Yêhôwa bi kƀĭn hlăm kdrăn tač anei, čiăng kơ hmei djiê tinei, hmei leh anăn hlô mnơ̆ng hmei rông?
Leh anăn si ngă ih brei hmei kbiă leh mơ̆ng čar Êjip, čiăng atăt hmei kơ anôk jhat anei? Anei amâo djŏ anôk dưi buh mdiê, pla ana boh hra, pla phŭn boh kriăk ƀâo, pla ana boh pom granat ôh; leh anăn amâo mâo êa mnăm ôh?”
Y-Môis leh anăn Y-Arôn đuĕ mơ̆ng phung bi kƀĭn nao kơ ƀăng bhă sang čhiăm klei bi kƀĭn, leh anăn kŭp ƀô̆ diñu ti lăn. Leh anăn klei guh kơang Yêhôwa bi êdah kơ diñu.
Yêhôwa lač kơ Y-Môis,
“Mă bĕ giê leh anăn bi kƀĭn bĕ phung ƀuôn sang, ih leh anăn Y-Arôn ayŏng ih, leh anăn blŭ kơ boh tâo ti anăp ală diñu čiăng gơ̆ ƀlĕ êa; snăn ih srăng bi kbiă êa kơ diñu mơ̆ng boh tâo; ih srăng brei phung bi kƀĭn leh anăn hlô mnơ̆ng diñu rông mnăm.”
Y-Môis mă giê mơ̆ng anăp Yêhôwa tui si Yêhôwa mtă leh kơ ñu.
Y-Môis leh anăn Y-Arôn bi kƀĭn phung ƀuôn sang mđrăm mbĭt ti anăp boh tâo, leh anăn ñu lač kơ digơ̆, “Hmư̆ bĕ, Ơ phung bi kdơ̆ng; hmei srăng bi kbiă êa mơ̆ng boh tâo anei kơ diih mơ̆?”
Y-Môis yơr kngan ñu leh anăn čăm boh tâo dua bliư̆ hŏng giê ñu, leh anăn êa kbiă êbeh dlai. Phung bi kƀĭn mnăm êa, wăt hlô mnơ̆ng diñu rông.
Yêhôwa lač kơ Y-Môis leh anăn kơ Y-Arôn, “Kyuadah diih amâo đăo kơ kâo ôh čiăng mpŭ kơ klei doh jăk kâo ti anăp ală phung ƀuôn sang Israel, kyua anăn diih amâo srăng atăt phung bi kƀĭn anei mŭt hlăm čar kâo brei leh kơ diñu.”
Anei jing êa Mêriba, tinăn phung ƀuôn sang Israel bi tăng hŏng Yêhôwa, leh anăn Yêhôwa bi êdah Ñu pô jing doh jăk ti krah diñu.
Mơ̆ng ƀuôn Kadês Y-Môis tiŏ nao phung hưn kơ mtao ala čar Êđôm, “Snei adei ih Israel lač, Ih thâo leh jih jang klei knap mñai truh kơ hmei:
klei phung aê hmei trŭn nao leh kơ čar Êjip, leh anăn hmei dôk ti ala čar Êjip sui thŭn; leh anăn phung Êjip ngă hŏng klei khăng kơ hmei leh anăn kơ phung aê hmei.
Tơdah hmei ur krao kơ Yêhôwa, ñu hmư̆ asăp hmei leh anăn ñu tiŏ hriê leh sa čô dĭng buăl jăk leh anăn atăt hmei kbiă mơ̆ng ala Čar Êjip; leh anăn ară anei hmei dôk ti ƀuôn Kadês, sa boh ƀuôn ti knông ala lăn čar ih.
Ară anei brei hmei găn ala čar ih. Hmei amâo srăng găn ti hma amâodah ti đang boh kriăk ƀâo ôh, kăn hmei srăng mnăm êa mơ̆ng sa bĭt kbăng rei; hmei srăng ktuê nao êlan prŏng mtao, hmei amâo srăng weh kơ hnuă kơ điâo ôh tơl hmei găn jih ala čar ih.”
Ƀiădah Êđôm lač kơ ñu, “Ih amâo dưi găn ôh, tơ găn mgô̆ kâo srăng kbiă hŏng đao gưm bi blah hŏng ih.”
Phung ƀuôn sang Israel lač kơ ñu, “Hmei srăng đĭ nao ktuê êlan prŏng, leh anăn tơdah hmei mnăm hĕ êa ih, Hmei leh anăn êmô biăp hmei, snăn hmei srăng brei prăk kơ klei anăn; brei knŏng êbat găn mă snăn.”
Ƀiădah Êđôm lač, “Ŏng amâo dưi găn ôh!” Leh anăn Êđôm mbĭt hŏng lu mnuih leh anăn mbĭt hŏng phung ktang kbiă bi kdơ̆ng hŏng diñu.
Snăn Êđôm hngah amâo brei phung Israel găn ala čar ñu ôh; leh anăn phung Israel wir đuĕ mơ̆ng ñu.
Jih jang phung bi kƀĭn phung ƀuôn sang Israel đuĕ nao mơ̆ng ƀuôn Kadês leh anăn truh ti čư̆ Hor.
Yêhôwa lač kơ Y-Môis leh anăn kơ Y-Arôn ti čư̆ Hor ti knông ala čar Êđôm,
“Y-Arôn srăng djiê leh anăn nao dôk mbĭt hŏng phung aê ñu; ñu amâo dưi mŭt ôh hlăm čar kâo brei leh kơ phung ƀuôn sang Israel, kyuadah diih bi kdơ̆ng leh hŏng klei kâo mtă ti êa Mêriba.
Mă Y-Arôn leh anăn Y-Êlêasar anak êkei ñu, leh anăn atăt diñu đĭ čư̆ Hor.
Toh hĕ čhiăm ao Y-Arôn leh anăn bi hơô čhiăm ao anăn kơ Y-Êlêasar anak êkei ñu. Y-Arôn srăng djiê tinăn leh anăn arăng srăng bi kƀĭn ñu mbĭt hŏng phung aê ñu.”
Y-Môis ngă tui si klei Yêhôwa mtă leh, leh anăn đĭ čư̆ Hor ti anăp ală jih jang phung bi kƀĭn.
Y-Môis toh čhiăm ao Y-Arôn leh anăn bi hơô čhiăm ao anăn kơ Y-Êlêasar anak êkei ñu; leh anăn Y-Arôn djiê tinăn ti dlông čŏng čư̆. Leh anăn Y-Môis leh anăn Y-Êlêasar trŭn mơ̆ng čư̆.
Tơdah jih jang phung bi kƀĭn thâo Y-Arôn djiê leh, jih jang sang Israel čŏk hia kơ Y-Arôn êjai tlâo pluh hruê.
Tơdah mtao Arat, mnuih Kanaan, dôk hlăm čar dhŭng, hmư̆ leh kơ Israel hriê ti êlan Atharim, ñu bi blah hŏng Israel leh anăn mă đa đa digơ̆ jing mnă.
Israel ngă sa klei ƀuăn kơ Yêhôwa leh anăn lač, “Tơdah sĭt nik ih jao phung ƀuôn sang anei hlăm kngan kâo, kâo srăng bi rai jih jang ƀuôn prŏng diñu.”
Yêhôwa dôk hmư̆ asăp phung Israel leh anăn jao phung Kanaan kơ diñu. Diñu bi rai jih phung ƀuôn sang wăt ƀuôn prŏng digơ̆; snăn arăng bi anăn anôk anăn Hôrma.
Mơ̆ng čư̆ Hor diñu đuĕ nao hlue êlan Êa Ksĭ Hrah čiăng dar ala čar Êđôm. Ti krah êlan phung ƀuôn sang amâo lŏ dưi gĭr ôh.
Phung ƀuôn sang blŭ bi kdơ̆ng hŏng Aê Diê leh anăn hŏng Y-Môis, “Si ngă diih atăt hmei kbiă leh mơ̆ng čar Êjip brei djiê hlăm kdrăn tač? Kyuadah amâo mâo mnơ̆ng ƀơ̆ng huă leh anăn êa mnăm ôh, leh anăn hmei bi êmut kơ mnơ̆ng ƀơ̆ng huă hơăi mang anei.”
Leh anăn Yêhôwa mơĭt lu ala pui mŭt ti krah phung ƀuôn sang, leh anăn čoh phung ƀuôn sang, snăn lu phung ƀuôn sang Israel djiê.
Phung ƀuôn sang nao kơ Y-Môis leh anăn lač, “Hmei ngă soh leh, kyuadah hmei blŭ bi kdơ̆ng hŏng Yêhôwa leh anăn hŏng ih. Wah lač bĕ kơ Yêhôwa čiăng kơ ñu mă hĕ ala anei mơ̆ng hmei.” Snăn Y-Môis wah lač brei kơ phung ƀuôn sang.
Leh anăn Yêhôwa lač kơ Y-Môis, “Brei ih ngă sa drei ala pui leh anăn kƀăk gơ̆ ti dlông giê ênơr; grăp čô hlei pô ala čoh leh tơdah ñu dlăng kơ dŏ anăn, ñu srăng hdĭp.”
Snăn Y-Môis ngă sa drei ala kông leh anăn kƀăk gơ̆ ti dlông giê ênơr; leh anăn tơdah ala čoh sa čô mnuih, ñu dưi dlăng kơ ala kông leh anăn dôk hdĭp.
Phung ƀuôn sang Israel đuĕ nao leh anăn jưh ti Ôbôt.
Diñu đuĕ nao mơ̆ng Ôbôt leh anăn jưh ti Iê-Abarim hlăm kdrăn tač ti anăp čar Môap phă yang hruê ƀlĕ.
Mơ̆ng anôk anăn diñu đuĕ nao leh anăn jưh hlăm tlung Sêret.
Mơ̆ng anôk anăn diñu đuĕ nao leh anăn jưh tĭng hang nah dih Arnôn, êa krông anăn dôk hlăm kdrăn tač kbiă mơ̆ng čar Amôrit; kyuadah êa krông Arnôn jing knông ala čar Môap, plah wah ala čar Môap hŏng phung Amôrit.
Kyua anăn arăng čih leh hlăm hdruôm hră Klei Yêhôwa Bi Blah, “Wahep hlăm Supha, leh anăn tlung êa krông Arnôn,
leh anăn hang tlung truh kơ knông Ar, leh anăn sô̆ hŏng knông ala čar Môap.”
Mơ̆ng anôk anăn diñu nao truh ti Bêr, anăn jing kbăng êa Yêhôwa blŭ leh kơ Y-Môis, “Bi kƀĭn bĕ phung ƀuôn sang mđrăm mbĭt, leh anăn kâo srăng brei êa kơ diñu.”
Hlăk anăn phung Israel mmuñ klei anei: “Ơ kbăng êa, bluh bĕ êa! Mmuñ bĕ kơ ñu!
Kbăng êa phung anak mtao klei leh, phung khua prŏng hlăm phung ƀuôn sang klei leh, hŏng giê mtao leh anăn hŏng giê dra diñu.” Mơ̆ng kdrăn tač diñu hlŏng nao kơ Matana;
mơ̆ng Matana truh kơ Nahaliel; mơ̆ng Nahaliel truh kơ Bamôt;
mơ̆ng Bamôt truh kơ tlung hlăm ala čar Môap giăm čŏng čư̆ Pisga phă kdrăn tač.
Israel tiŏ nao mnuih hưn kơ Y-Sihôn mtao phung Amôrit, lač,
“Brei kâo găn ala čar ih; hmei amâo srăng weh mŭt ôh hlăm hma amâodah hlăm đang boh kriăk ƀâo; hmei amâo srăng mnăm êa kbăng ôh; hmei srăng nao hlue êlan prŏng mtao tơl hmei găn leh ala čar ih.”
Ƀiădah Y-Sihôn amâo brei ôh Israel găn ala čar ñu. Ñu bi kƀĭn jih jang phung ƀuôn sang ñu leh anăn kbiă bi kdơ̆ng hŏng phung Israel hlăm kdrăn tač, leh anăn ñu hriê kơ ƀuôn Jahas leh anăn bi blah hŏng Israel.
Israel koh ñu hŏng đao gưm leh anăn plah mă ala čar ñu mơ̆ng êa krông Arnôn truh kơ êa krông Jabôk, truh kơ ala čar phung Amôn; kyuadah knông ala čar phung Amôn jing kjăp ktang.
Israel mă jih jang ƀuôn prŏng anei, leh anăn Israel dôk hlăm jih jang ƀuôn prŏng phung Amôrit, hlăm ƀuôn prŏng Hêsbôn leh anăn hlăm jih jang ƀuôn đơ điêt ñu.
Kyuadah ƀuôn Hêsbôn jing ƀuôn prŏng kơ Y-Sihôn mtao phung Amôrit, pô bi blah leh hŏng mtao ala čar Môap êlâo, leh anăn plah mă jih lăn ñu truh ti êa krông Arnôn.
Kyua anăn phung mmuñ lač, “Hriê kơ ƀuôn Hêsbôn, brei arăng mdơ̆ng ñu, brei arăng mdơ̆ng ƀuôn Sihôn.
Kyuadah pui kbiă mơ̆ng ƀuôn Hêsbôn, êlah pui mơ̆ng ƀuôn Sihôn. Pui anăn ƀơ̆ng leh ƀuôn Ar hlăm ala čar Môap, leh anăn jih jang phung khua dôk hlăm anôk kngư êa krông Arnôn.
Knap mñai yơh kơ ih, Ơ Môap! Ih rai tuč leh, Ơ phung ƀuôn sang Kêmôs. Ñu brei leh phung anak êkei ñu jing phung đuĕ, leh anăn phung anak mniê ñu jing mnă, kơ Y-Sihôn, sa čô mtao phung Amôrit.
Snăn phung anak čô ñu rai tuč leh mơ̆ng ƀuôn Hêsbôn truh kơ ƀuôn Dibôn, leh anăn hmei bi rai leh truh ti Nôpha, tơl truh ti ƀuôn Mêdêba.”
Snăn phung Israel dôk hlăm ala čar phung Amôrit.
Y-Môis tiŏ nao knuă tlưp ƀuôn Jaser; leh anăn diñu mă jih ƀuôn đơ điêt gơ̆, leh anăn suôt phung Amôrit dôk tinăn.
Diñu wir nao êlan phă ala čar Basan; leh anăn Y-Ôk mtao ala čar Basan mbĭt hŏng jih jang phung ƀuôn sang ñu, kbiă nao bi kdơ̆ng hŏng diñu čiăng bi blah ti ƀuôn Êdrei.
Ƀiădah Yêhôwa lač kơ Y-Môis, “Đăm huĭ kơ ñu ôh, kyuadah kâo jao ñu leh, leh anăn jih jang phung ƀuôn sang ñu, wăt ala čar ñu hlăm kngan ih; brei ih ngă kơ ñu msĕ si ih ngă leh kơ Y-Sihôn mtao phung Amôrit, pô dôk ti ƀuôn Hêsbôn.”
Snăn diñu koh gơ̆, phung anak êkei gơ̆, leh anăn jih jang phung ƀuôn sang gơ̆, tơl amâo lŏ mâo adôk sa čô mnuih tlaih ôh kơ gơ̆; leh anăn diñu plah mă ala čar gơ̆.
Leh anăn phung ƀuôn sang Israel đuĕ nao leh anăn jưh ti lăn dap ala čar Môap nah dih êa krông Yurdan phă anăp hŏng ƀuôn Yêrikô.
Y-Balak anak êkei Y-Sipôr ƀuh leh jih klei phung Israel ngă kơ phung Amôrit.
Phung Môap huĭ snăk kơ phung ƀuôn sang Israel kyuadah diñu jing lu. Phung Môap dlưh ai tiê kyua klei huĭ kơ phung ƀuôn sang Israel.
Phung Môap lač kơ phung khua mduôn ala čar Madian, “Ară anei phung lu anei srăng ƀơ̆ng jih jang mnơ̆ng dôk jŭm dar drei msĕ si êmô ƀơ̆ng rơ̆k hlăm hma.” Snăn Y-Balak anak êkei Y-Sipôr mtao ala čar Môap ênuk anăn
tiŏ nao phung hưn kơ Y-Balaam anak êkei Y-Bêor ti ƀuôn Pêthôr giăm Êa Krông hlăm čar phung aê ñu, čiăng iêu ñu, lač, “Nĕ anei, sa phung ƀuôn sang kbiă leh mơ̆ng ala čar Êjip; diñu guôm rŏng lăn ala, leh anăn diñu dôk giăm phă kâo.
Hriê tăm pah bĕ kơ phung ƀuôn sang anei, kyuadah diñu jing ktang hĭn kơ kâo. Năng ai kâo srăng dưi hŏng diñu leh anăn suôt diñu mơ̆ng čar; kyuadah kâo thâo hlei pô ih hơêč hmưi mâo klei hơêč hmưi yơh, leh anăn hlei pô ih tăm pah mâo klei tăm pah yơh.”
Snăn phung khua mduôn ala čar Môap leh anăn phung khua mduôn ala čar Madian đuĕ nao djă ba mnơ̆ng mưn kơ phung mjâo. Diñu truh kơ Y-Balaam leh anăn yăl dliê klei Y-Balak mtă.
Y-Balaam lač kơ diñu, “Đăm bĕ tinei mlam anei, leh anăn kâo srăng lŏ wĭt lač kơ diih tui si Yêhôwa blŭ kơ kâo.” Snăn phung khua ala čar Môap dôk mbĭt hŏng Y-Balaam.
Aê Diê hriê kơ Y-Balaam leh anăn lač, “Hlei phung êkei mbĭt hŏng ih?”
Y-Balaam lač kơ Aê Diê, “Y-Balak anak êkei Y-Sipôr mtao ala čar Môap tiŏ hriê digơ̆ kơ kâo, lač,
‘Nĕ anei, sa phung ƀuôn sang kbiă hriê leh mơ̆ng čar Êjip leh anăn guôm rŏng lăn ala. Ară anei hriê tăm pah bĕ kơ diñu; năng ai kâo srăng dưi bi blah hŏng diñu leh anăn suôt hĕ diñu.’ ”
Aê Diê lač kơ Y-Balaam, “Đăm ih nao mbĭt hŏng phung anăn ôh; đăm ih tăm pah kơ phung ƀuôn sang anei ôh, kyuadah diñu jing phung mâo leh klei hơêč hmưi.”
Snăn Y-Balaam kgŭ aguah leh anăn lač kơ phung khua mơ̆ng Y-Balak, “Wĭt bĕ kơ ala čar diih pô, kyuadah Yêhôwa hngah leh amâo brei kâo nao mbĭt hŏng diih ôh.”
Snăn phung khua ala čar Môap kgŭ wĭt kơ Y-Balak leh anăn lač, “Y-Balaam hngah amâo hriê mbĭt hŏng hmei ôh.”
Lŏ sa bliư̆ Y-Balak tiŏ nao phung khua lu hĭn leh anăn phung arăng mpŭ hĭn kơ phung êlâo.
Diñu truh kơ Y-Balaam leh anăn lač kơ gơ̆, “Snei Y-Balak anak êkei Y-Sipôr lač, ‘Đăm brei mâo klei ghă ih hriê kơ kâo ôh;
kyuadah sĭt nik kâo srăng ngă hŏng klei mpŭ prŏng kơ ih, leh anăn ya klei ih lač kơ kâo, kâo srăng ngă. Hriê tăm pah bĕ kơ phung ƀuôn sang anei.’ ”
Ƀiădah Y-Balaam lŏ wĭt lač kơ phung dĭng buăl Y-Balak, “Wăt tơdah Y-Balak brei kơ kâo sang ñu bŏ hŏng prăk leh anăn mah dưn, kâo amâo dưi gao ôh klei Yêhôwa Aê Diê kâo mtă, thâodah ngă ƀiă hĭn amâodah lu hĭn.
Ară anei, kâo kwưh kơ diih, dôk bĕ tinei mlam anei msĕ mơh, čiăng kơ kâo dưi thâo ya klei Yêhôwa srăng lŏ lač kơ kâo.”
Aê Diê truh kơ Y-Balaam êjai mlam leh anăn lač kơ ñu, “Kyuadah phung êkei anei hriê leh iêu ih, kgŭ nao bĕ mbĭt hŏng diñu, ƀiădah brei ih ngă knŏng ya klei kâo srăng mtă kơ ih.”
Snăn Y-Balaam kgŭ aguah, să ưn aseh dliê ñu, leh anăn nao mbĭt hŏng phung khua ala čar Môap.
Ƀiădah Aê Diê čuh ai ngêñ kyua ñu nao hĕ; leh anăn dĭng buăl jăk Yêhôwa dôk dơ̆ng ti êlan bi kdơ̆ng hŏng ñu. Y-Balaam đĭ aseh dliê, leh anăn dua čô dĭng buăl ñu nao mbĭt hŏng ñu.
Aseh dliê ƀuh dĭng buăl jăk Yêhôwa dôk dơ̆ng ti êlan djă đao gưm hliê hlăm kngan ñu; leh anăn aseh dliê weh mơ̆ng êlan leh anăn mŭt hlăm hma. Y-Balaam čăm aseh dliê čiăng lŏ gai gơ̆ phă êlan.
Leh anăn dĭng buăl jăk Yêhôwa dôk dơ̆ng hlăm êlan kniă plah wah đang boh kriăk ƀâo, mâo mnư̆ dua nah djiêu.
Tơdah aseh dliê ƀuh dĭng buăl jăk Yêhôwa gơ̆ ksĭng hŏng mnư̆ leh anăn kpĭ hĕ jơ̆ng Y-Balaam hŏng mnư̆; snăn Y-Balaam lŏ čăm gơ̆.
Leh anăn dĭng buăl jăk nao ti anăp leh anăn dôk hlăm anôk kniă, amâo mâo êlan weh thâodah kơ hnuă amâodah kơ điâo ôh.
Tơdah aseh dliê ƀuh dĭng buăl jăk Yêhôwa, gơ̆ buôn hĕ ti gŭ Y-Balaam; leh anăn Y-Balaam čuh ai ngêñ, leh anăn ñu čăm aseh dliê hŏng giê ñu.
Hlăk anăn Yêhôwa pŏk ƀăng êgei aseh dliê, leh anăn gơ̆ lač kơ Y-Balaam, “Ya kâo ngă kơ ih leh tơl ih čăm kâo tlâo bliư̆ hŏng anei?”
Y-Balaam lač kơ aseh dliê, “Kyuadah ih mưč mač kâo leh. Tơdah kâo mâo sa ƀĕ đao gưm hlăm kngan kâo, kâo bi mdjiê leh ih.”
Aseh dliê lač kơ Y-Balaam, “Amâo djŏ hĕ kâo jing aseh ih, ih đĭ kâo jih klei hdĭp ih truh kơ hruê anei? Kâo mưng ngă leh snei kơ ih mơ̆?” Ñu lač, “Hơăi.”
Hlăk anăn Yêhôwa pŏk ală Y-Balaam, leh anăn Y-Balaam ƀuh dĭng buăl jăk Yêhôwa dôk dơ̆ng ti êlan, djă đao gưm hliê hlăm kngan ñu. Y-Balaam kkui boh kŏ, leh anăn kŭp ƀô̆ ti lăn.
Dĭng buăl jăk Yêhôwa lač kơ ñu, “Si ngă ih čăm aseh dliê ih tlâo bliư̆ leh? Nĕ anei, kâo hriê leh čiăng bi kdơ̆ng hŏng ih, kyuadah êlan ih jing wê yơh ti anăp kâo;
leh anăn aseh dliê ƀuh kâo leh anăn weh ti anăp kâo tlâo bliư̆ hŏng anei. Tơdah gơ̆ amâo weh đuĕ mơ̆ng kâo, sĭt nik ară anei kâo bi mdjiê ih leh, leh anăn lui gơ̆ dôk hdĭp.”
Leh anăn Y-Balaam lač kơ dĭng buăl jăk Yêhôwa, “Kâo ngă soh leh, kyuadah kâo amâo thâo ôh ih dôk dơ̆ng leh hlăm êlan čiăng bi kdơ̆ng hŏng kâo. Snăn ară anei tơdah klei anăn jing jhat ti anăp ală ih, kâo srăng wĭt yơh.”
Dĭng buăl jăk Yêhôwa lač kơ Y-Balaam, “Nao bĕ mbĭt hŏng phung êkei anăn; ƀiădah brei ih blŭ knŏng klei kâo mtă kơ ih.” Snăn Y-Balaam hlŏng nao mbĭt hŏng phung khua Y-Balak.
Tơdah Y-Balak hmư̆ kơ Y-Balaam truh leh, ñu kbiă bi tuôm hŏng gơ̆ ti ƀuôn Môap ti êa krông Arnôn jing knông, ti knhal tuč lăn.
Y-Balak lač kơ Y-Balaam, “Amâo djŏ hĕ kâo tiŏ nao leh mnuih iêu ih? Si ngă ih amâo hriê ôh kơ kâo? Kâo amâo dưi hĕ ngă klei mpŭ kơ ih?”
Y-Balaam lač kơ Y-Balak, “Nĕ anei, kâo hriê leh kơ ih. Kâo mâo mơ̆ klei dưi blŭ đa đa klei ară anei? Klei blŭ Aê Diê dưm hlăm ƀăng êgei kâo, klei anăn kâo srăng blŭ.”
Leh anăn Y-Balaam nao mbĭt hŏng Y-Balak, leh anăn diñu truh ti Kiriat-Husôt.
Y-Balak ngă yang hŏng êmô leh anăn biăp, leh anăn mơĭt dŏ anăn kơ Y-Balaam leh anăn phung khua mbĭt hŏng ñu.
Tơl si mgi Y-Balak atăt Y-Balaam brei ñu nao ti Bamôt-Baal, leh anăn mơ̆ng anôk anăn Y-Balaam dưi ƀuh đa đa phung ƀuôn sang Israel.
Y-Balaam lač kơ Y-Balak, “Mdơ̆ng bĕ tinei kơ kâo kjuh boh knưl, leh anăn mkra tinei kơ kâo kjuh drei êmô knô leh anăn kjuh drei biăp knô.”
Y-Balak ngă tui si Y-Balaam lač leh; leh anăn Y-Balak hŏng Y-Balaam myơr sa drei êmô knô leh anăn sa drei biăp knô ti dlông grăp knưl.
Y-Balaam lač kơ Y-Balak, “Dôk dơ̆ng ti djiêu mnơ̆ng ih myơr čuh, leh anăn kâo srăng nao; năng ai Yêhôwa srăng hriê bi tuôm hŏng kâo, leh anăn ya klei ñu srăng bi êdah kơ kâo, kâo srăng hưn kơ ih.” Leh anăn ñu nao kơ čư̆ kla.
Aê Diê bi tuôm hŏng Y-Balaam, leh anăn Y-Balaam lač kơ ñu, “Kâo mdơ̆ng leh kjuh boh knưl leh anăn kâo myơr leh sa drei êmô knô leh anăn sa drei biăp knô ti dlông grăp boh knưl.”
Yêhôwa dưm klei blŭ hlăm ƀăng êgei Y-Balaam leh anăn lač, “Lŏ wĭt bĕ kơ Y-Balak leh anăn blŭ snei.”
Ñu lŏ wĭt kơ Y-Balak leh anăn nĕ anei, Y-Balak leh anăn jih jang phung khua ala čar Môap dôk dơ̆ng ti djiêu mnơ̆ng ñu myơr čuh.
Y-Balaam hưn klei bi êdah ñu mâo leh, lač, “Mơ̆ng ala čar Aram Y-Balak brei kâo hriê, mtao ala čar Môap brei kâo hriê mơ̆ng čư̆ ngŏ. ‘Hriê tăm pah bĕ kơ phung Yakôp; hriê bĕ, blŭ jhat kơ phung Israel!’
Si kâo dưi tăm pah kơ phung Aê Diê amâo tuôm tăm pah ôh? Si kâo dưi blŭ jhat kơ phung Yêhôwa amâo tuôm blŭ jhat ôh?
Kyuadah mơ̆ng čŏng čư̆ kâo ƀuh ñu, mơ̆ng kbuôn kâo dlăng kơ ñu; nĕ anei, sa phung ƀuôn sang dôk hjăn, leh anăn amâo yap ñu pô mbĭt hŏng phung găp djuê mnuih ôh!
Hlei pô dưi yap ƀruih phung Yakôp, amâodah yap sa kdrêč hlăm pă phung Israel? Brei kâo djiê hŏng klei djiê phung kpă, leh anăn brei klei knhal tuč kâo jing msĕ si ñu!”
Y-Balak lač kơ Y-Balaam, “Ya ih ngă leh kơ kâo? Kâo iêu ih brei ih tăm pah kơ phung roh kâo, leh anăn nĕ anei, ih knŏng hơêč hmưi kơ diñu.”
Ñu lŏ wĭt lač, “Kâo amâo srăng răng hĕ čiăng blŭ ya klei Yêhôwa dưm leh hlăm ƀăng êgei kâo?”
Y-Balak lač kơ ñu, “Hriê bĕ mbĭt hŏng kâo kơ anôk mkăn, mơ̆ng anăn ih dưi ƀuh diñu; ih srăng ƀuh đa đa phung diñu, leh anăn amâo srăng ƀuh jih jang diñu ôh. Snăn mơ̆ng anăn brei ih tăm pah kơ diñu.”
Ñu atăt gơ̆ kơ hma Y-Sôphim kơ čŏng čư̆ Pisga, leh anăn mdơ̆ng kjuh boh knưl leh anăn myơr sa drei êmô knô leh anăn sa drei biăp knô ti dlông grăp boh knưl.
Y-Balaam lač kơ Y-Balak, “Dôk dơ̆ng tinei ti djiêu mnơ̆ng ih myơr čuh êjai kâo bi tuôm hŏng Yêhôwa ti adih.”
Yêhôwa bi tuôm hŏng Y-Balaam leh anăn dưm klei blŭ hlăm ƀăng êgei ñu, lač, “Lŏ wĭt bĕ kơ Y-Balak leh anăn blŭ snei.”
Gơ̆ lŏ wĭt kơ ñu, leh anăn nĕ anei ñu dôk dơ̆ng ti djiêu mnơ̆ng ñu myơr čuh mbĭt hŏng phung khua ala čar Môap. Y-Balak lač kơ ñu, “Ya klei Yêhôwa blŭ leh?”
Y-Balaam hưn klei bi êdah ñu mâo leh, lač, “Kgŭ bĕ, Ơ Y-Balak, leh anăn hmư̆ bĕ! Mđing knga bĕ kơ kâo, Ơ anak êkei Y-Sipôr:
Aê Diê amâo jing sa čô mnuih ôh, tơl ñu luar, amâodah sa čô anak êkei mnuih, tơl ñu bi mlih klei ñu mĭn. Ya klei ñu lač leh, ñu amâo srăng ngă klei anăn mơ̆? Ya klei ñu hưn leh, ñu amâo srăng bi truh klei anăn mơ̆?
Nĕ anei, kâo mă tŭ leh klei mtă brei hơêč hmưi. Ñu hơêč hmưi leh, kâo amâo dưi bi mlih klei anăn ôh!
Ñu amâo ƀuh ôh klei dleh hlăm phung Yakôp; kăn ñu ƀuh klei rŭng răng rei hlăm phung Israel. Yêhôwa Aê Diê diñu dôk mbĭt hŏng diñu, leh anăn klei mtao driâo hơ̆k dôk ti krah diñu.
Aê Diê atăt diñu kbiă mơ̆ng ala čar Êjip; Ñu jing klei ktang kơ diñu msĕ si hlô krŭ.
Amâo mâo klei blŭ mdian dưi bi kdơ̆ng hŏng phung Yakôp ôh; amâo mâo bruă mjâo dưi bi kdơ̆ng hŏng phung Israel ôh. Ară anei arăng srăng lač kơ phung Yakôp leh anăn kơ phung Israel, ‘Dlăng bruă yuôm bhăn Aê Diê ngă leh!’
Nĕ anei sa phung ƀuôn sang kgŭ msĕ si sa drei êmông gu ana, leh anăn diñu dôk dơ̆ng msĕ si sa drei êmông gu knô. Ñu amâo đih ôh tơl ñu kĕ ƀơ̆ng leh knuôp ñu, leh anăn mnăm leh êrah mnơ̆ng ñu bi mdjiê leh.”
Y-Balak lač kơ Y-Balaam, “Tơdah ih amâo tăm pah kơ diñu ôh, kăn hơêč hmưi kơ diñu rei.”
Ƀiădah Y-Balaam lŏ wĭt lač kơ Y-Balak, “Amâo djŏ hĕ kâo hưn kơ ih leh, ‘Jih ya klei Yêhôwa lač, kâo srăng ngă klei anăn’?”
Y-Balak lač kơ Y-Balaam, “Hriê bĕ, kâo srăng atăt ih kơ anôk mkăn; năng ai Aê Diê brei ih dưi tăm pah kơ diñu mơ̆ng anôk anăn.”
Snăn Y-Balak atăt Y-Balaam ti dlông čŏng čư̆ Pêôr phă kdrăn tač.
Y-Balaam lač kơ Y-Balak, “Mdơ̆ng bĕ tinei kơ kâo kjuh boh knưl leh anăn mkra tinei kơ kâo kjuh drei êmô knô leh anăn kjuh drei biăp knô.”
Y-Balak ngă tui si klei Y-Balaam lač leh, leh anăn ñu myơr sa drei êmô knô leh anăn sa drei biăp knô ti dlông grăp boh knưl.
Tơdah Y-Balaam ƀuh Yêhôwa mơak hơêč hmưi kơ Israel, ñu amâo lŏ nao ôh msĕ si êlâo čiăng ƀuh klei bi knăl, ƀiădah ñu wir ƀô̆ mta ñu phă kdrăn tač.
Y-Balaam kngưr ală ñu leh anăn ƀuh Israel dôk jưh tui si găp djuê diñu mdê mdê. Leh anăn Mngăt Myang Aê Diê hriê dôk ti ñu.
Ñu hưn klei bi êdah ñu mâo leh, lač, “Klei Y-Balaam anak êkei Y-Bêor blŭ, klei mnuih mâo ală pŏk blŭ,
klei blŭ mơ̆ng pô hmư̆ leh klei Aê Diê blŭ, pô ƀuh leh klei bi ƀuh mơ̆ng Pô Mâo Jih Klei Myang, pô lĕ buh, ƀiădah mâo ală pŏk leh:
Ơ Y-Yakôp, siam snăk sang čhiăm ih, Ơ Y-Israel, siam snăk anôk ih dôk jưh!
Jing msĕ si tlung yah bi prŏng, msĕ si war djam ti djiêu êa krông, msĕ si ana kyâo alôê Yêhôwa pla leh, msĕ si ana kyâo sêdar ti djiêu hnoh êa.
Êa srăng đoh mơ̆ng thŭng diñu, leh anăn mjeh diñu srăng dôk hlăm lu anôk êa. Mtao diñu srăng jing prŏng hĭn kơ Y-Agak, leh anăn ƀuôn ala mtao diñu srăng hriê kơ đĭ.
Aê Diê atăt diñu kbiă mơ̆ng ala čar Êjip; Diñu mâo klei ktang msĕ si hlô krŭ. Diñu srăng kĕ ƀơ̆ng phung găp djuê mnuih jing roh diñu, leh anăn srăng bi mčah klang digơ̆ đơ điêt, leh anăn tlŏ digơ̆ hŏng ƀrăm diñu.
Diñu lua, diñu đih msĕ si sa drei êmông gu knô, msĕ si sa drei êmông gu ana; hlei pô srăng bi mdih diñu? Jăk mơak yơh kơ hlei pô srăng brei klei jăk jĭn kơ ih; tăm pah hĕ kơ hlei pô srăng tăm pah kơ ih.”
Y-Balak čuh ai ngêñ kơ Y-Balaam, leh anăn ñu pah kngan ñu ktang; leh anăn Y-Balak lač kơ Y-Balaam, “Kâo iêu ih leh brei tăm pah kơ phung roh kâo, leh anăn nĕ anei, ih hơêč hmưi kơ diñu leh tlâo bliư̆ hŏng anei.
Kyua anăn ară anei đuĕ nao bĕ kơ anôk ih pô. Kâo lač leh, ‘Kâo srăng mpŭ kơ ih sĭt nik,’ ƀiădah Yêhôwa kơ̆ng ih mâo klei mpŭ.”
Y-Balaam lač kơ Y-Balak, “Kâo amâo tuôm hưn hĕ kơ phung ih tiŏ hriê leh kơ kâo,
‘Wăt tơdah Y-Balak srăng brei kơ kâo sang ñu bŏ hŏng prăk leh anăn mah, kâo amâo dưi ngă mdê hŏng klei Yêhôwa blŭ leh ôh, čiăng ngă jăk thâodah jhat tui si klei kâo pô čiăng; ya klei Yêhôwa blŭ, kâo srăng blŭ klei anăn’?
Leh anăn nĕ ară anei, kâo nao kơ phung ƀuôn sang kâo pô. Hriê bĕ, kâo srăng hưn kơ ih ya phung ƀuôn sang anei srăng ngă kơ phung ƀuôn sang ih hruê êdei anăp.”
Ñu hưn klei bi êdah ñu mâo leh, lač, “Klei Y-Balaam anak êkei Y-Bêor blŭ, klei blŭ mơ̆ng mnuih mâo ală pŏk leh,
klei blŭ mơ̆ng pô hmư̆ klei Aê Diê blŭ, leh anăn thâo săng klei Pô Ti Dlông Hĭn thâo mĭn, pô ƀuh klei bi ƀuh mơ̆ng Pô Mâo Jih Klei Myang, pô lĕ buh, ƀiădah mâo ală pŏk leh.
Kâo ƀuh ñu, ƀiădah amâo djŏ ară anei ôh; kâo dlăng kơ ñu, ƀiădah amâo djŏ giăm ôh. Sa asăr mtŭ srăng ƀlĕ mơ̆ng phung Yakôp, leh anăn sa ƀĕ giê mtao srăng kbiă mơ̆ng phung Israel. Ñu srăng bi mčah adhei čar Môap, leh anăn bi êbuh jih jang phung anak êkei Y-Set.
Êđôm jing phung arăng srăng plah mă, Sêir srăng jing lăn arăng kiă kriê, êjai phung Israel đĭ hriê jhŏng ktang hĭn.
Sa čô mơ̆ng phung Yakôp srăng kiă kriê leh anăn srăng bi rai hlei pô tlaih leh mơ̆ng ƀuôn prŏng.”
Leh anăn Y-Balaam ƀuh phung Amalek leh anăn hưn klei bi êdah ñu mâo leh, lač, “Phung Amalek jing phung mrô sa hlăm phung găp djuê mnuih, ƀiădah ti knhal tuč diñu srăng rai.”
Y-Balaam ƀuh phung Kênit leh anăn hưn klei bi êdah ñu mâo leh, lač, “Anôk ih dôk jing kjăp, leh anăn hruh ih dôk ti dlông boh tâo,
ƀiădah phung Kênit srăng rai. Dŭm boh sui phung Asur atăt ba ih jing mnă?”
Y-Balaam hưn klei bi êdah ñu mâo leh, lač, “Hbơih! Hlei srăng dôk hdĭp tơdah Aê Diê ngă klei anei?
Ƀiădah lu kŭmpăn srăng hriê mơ̆ng čar Kitim leh anăn srăng bi knap phung Asur leh anăn phung Êber; leh anăn wăt diñu mơh srăng rai.”
Leh klei anăn Y-Balaam kgŭ lŏ wĭt kơ anôk ñu pô; msĕ mơh Y-Balak đuĕ nao êlan ñu pô.
Êjai phung Israel dôk ti Sitim phung ƀuôn sang dơ̆ng ngă klei knhông hŏng phung mniê Môap.
Phung mniê anei jak phung ƀuôn sang Israel kơ klei ngă yang hŏng phung yang diñu, leh anăn phung ƀuôn sang ƀơ̆ng huă leh anăn buôn kkuh ti anăp yang diñu.
Snăn Israel bi mguôp hŏng yang Baal-Pêôr. Leh anăn Yêhôwa čuh ai ngêñ kơ Israel.
Yêhôwa lač kơ Y-Môis, “Mă jih jang phung khua hlăm phung ƀuôn sang leh anăn ruôt hĕ diñu ti krah mđiă ti anăp Yêhôwa, čiăng kơ klei Yêhôwa ngêñ snăk wir đuĕ mơ̆ng Israel.”
Y-Môis lač kơ phung khua phat kđi Israel, “Brei grăp čô diih bi mdjiê phung êkei ñu phung bi mguôp leh hŏng yang Baal-Pêôr.”
Nĕ anei sa čô êkei hlăm phung ƀuôn sang Israel hriê leh anăn atăt ba sa čô mniê Madian kơ phung hlăm sang ñu ti anăp ală Y-Môis leh anăn ti anăp ală jih jang phung ƀuôn sang Israel bi kƀĭn, êjai diñu dôk hia ti ƀăng bhă sang čhiăm klei bi kƀĭn.
Tơdah Y-Phinêas anak êkei Y-Êlêasar, čô khua ngă yang Y-Arôn, ƀuh klei anăn, ñu kgŭ lui phung bi kƀĭn leh anăn mă sa ƀĕ kju hlăm kngan ñu,
leh anăn tui kgue êkei Israel hlăm lam adŭ gơ̆, leh anăn tlŏ jih dua digơ̆, êkei Israel leh anăn mniê, hluh gah asei mlei mniê anăn. Snăn klei truh jhat mdei hĕ ti krah phung ƀuôn sang Israel.
Ƀiădah phung djiê leh kyua klei truh jhat anăn mâo dua pluh pă êbâo čô.
Yêhôwa lač kơ Y-Môis,
“Y-Phinêas anak êkei Y-Êlêasar, čô khua ngă yang Y-Arôn, bi kdŭn hĕ leh klei kâo ngêñ kơ phung ƀuôn sang Israel, kyuadah ñu mâo klei trih msĕ si kâo ti krah diñu, snăn kâo amâo bi rai phung ƀuôn sang Israel ôh hlăm klei kâo trih.
Kyua anăn lač bĕ, ‘Nĕ anei kâo brei kơ ñu klei kâo bi mguôp kơ klei êđăp ênang.
Klei anăn srăng pioh kơ ñu leh anăn kơ phung anak čô ñu êdei kơ ñu, klei bi mguôp kơ bruă khua ngă yang dôk nanao, kyuadah ñu mâo klei hur har kyua Aê Diê ñu, leh anăn ngă klei bi doh klei soh kơ phung ƀuôn sang Israel.’ ”
Anăn êkei Israel arăng bi mdjiê leh mbĭt hŏng mniê Madian, jing Y-Simri anak êkei Y-Salu, khua kơ sa boh sang ama hlăm găp djuê Simêôn.
Mniê Madian arăng bi mdjiê leh, anăn ñu H'Kôsbi anak mniê Y-Sur, khua kơ phung găp djuê mơ̆ng sa boh sang aê phŭn hlăm phung Madian.
Yêhôwa lač kơ Y-Môis,
“Bi rŭng bĕ phung Madian leh anăn bi mdjiê diñu;
kyuadah diñu ngă klei bi rŭng kơ diih hŏng klei diñu thâo mnêč, hŏng klei anăn diñu mplư diih hlăm klei yang Pêôr, leh anăn hlăm klei hŏng H'Kôsbi anak mniê sa čô khua Madian, amai diñu, pô arăng bi mdjiê hlăm hruê mâo klei ruă djiê tưp kyua klei hŏng yang Pêôr.”
Leh ruê̆ klei ruă djiê tưp, Yêhôwa lač kơ Y-Môis leh anăn kơ Y-Êlêasar anak êkei khua ngă yang Y-Arôn,
“Ngă bĕ klei yap jih jang phung ƀuôn sang Israel bi kƀĭn mơ̆ng pô mâo dua pluh thŭn kơ dlông, tui si sang ama diñu, jih jang phung Israel dưi nao kơ klei bi blah.”
Y-Môis leh anăn khua ngă yang Y-Êlêasar blŭ kơ diñu hlăm lăn dap čar Môap giăm êa krông Yurdan phă anăp hŏng ƀuôn Yêrikô, lač,
“Ngă bĕ klei yap phung ƀuôn sang mơ̆ng pô mâo dua pluh thŭn kơ dlông,” tui si Yêhôwa mtă leh kơ Y-Môis. Phung ƀuôn sang Israel kbiă leh mơ̆ng čar Êjip mâo:
Y-Ruben, anak kkiêng tal êlâo kơ Y-Israel, phung anak êkei Y-Ruben: mơ̆ng Y-Hanôk kbiă hriê phung djuê Hanôk; mơ̆ng Y-Palu kbiă hriê phung djuê Palu;
mơ̆ng Y-Hêsron kbiă hriê phung djuê Hêsron; mơ̆ng Y-Karmi kbiă hriê phung djuê Karmi.
Dŭm nei jing phung găp djuê Ruben, leh anăn ênoh yap diñu mâo pă pluh tlâo êbâo kjuh êtuh tlâo pluh čô.
Phung anak êkei Y-Palu: Y-Êliap.
Phung anak êkei Y-Êliap: Y-Nêmuel, Y-Dathan, leh anăn Y-Abiram. Y-Dathan leh anăn Y-Abiram anăn yơh arăng ruah leh mơ̆ng phung bi kƀĭn bi kdơ̆ng hŏng Y-Môis leh anăn Y-Arôn mbĭt hŏng Y-Kôrê, tơdah diñu bi kdơ̆ng hŏng Yêhôwa,
leh anăn lăn pŏk ƀăng êgei ñu leh anăn lun diñu mbĭt hŏng Y-Kôrê tơdah phung anăn djiê, tơdah pui ƀơ̆ng dua êtuh êma pluh čô êkei; leh anăn jing sa klei brei răng.
Ƀiădah găp djuê Y-Kôrê amâo djiê ôh.
Phung anak êkei Y-Simêôn tui si găp djuê diñu: mơ̆ng Y-Nêmuel kbiă hriê phung djuê Nêmuel; mơ̆ng Y-Jamin kbiă hriê phung djuê Jamin; mơ̆ng Y-Jakin kbiă hriê phung djuê Jakin;
mơ̆ng Y-Sêra kbiă hriê phung djuê Sêra; mơ̆ng Y-Sal kbiă hriê phung djuê Sal.
Dŭm nei phung găp djuê Simêôn, mâo dua pluh dua êbâo dua êtuh čô.
Phung anak êkei Y-Gat tui si phung găp djuê diñu: mơ̆ng Y-Sêphôn kbiă hriê phung djuê Sêphôn; mơ̆ng Y-Hagi kbiă hriê phung djuê Hagi; mơ̆ng Y-Suni kbiă hriê phung djuê Suni;
mơ̆ng Y-Ôsni kbiă hriê phung djuê Ôsni; mơ̆ng Y-Êri kbiă hriê phung djuê Êri;
mơ̆ng Y-Arôt kbiă hriê phung djuê Arôt; mơ̆ng Y-Arêli kbiă hriê phung găp djuê Arêli;
dŭm nei phung găp djuê phung anak êkei Y-Gat tui si ênoh yap diñu, mâo pă pluh êbâo êma êtuh čô.
Phung anak êkei Y-Yuđa: Y-Er leh anăn Y-Ônan; ƀiădah Y-Er leh anăn Y-Ônan djiê leh hlăm čar Kanaan.
Anei phung anak êkei Y-Yuđa tui si găp djuê diñu: mơ̆ng Y-Sêla kbiă hriê phung djuê Sêla; mơ̆ng Y-Pêres kbiă hriê phung djuê Pêres; mơ̆ng Y-Sêra kbiă hriê phung djuê Sêra.
Phung anak êkei Y-Pêres: mơ̆ng Y-Hêsron kbiă hriê phung djuê Hêsron; mơ̆ng Y-Hamul kbiă hriê phung djuê Hamul.
Dŭm nei phung găp djuê Yuđa tui si ênoh yap diñu, mâo kjuh pluh năm êbâo êma êtuh čô.
Phung anak êkei Y-Isakar tui si găp djuê diñu: mơ̆ng Y-Tôla kbiă hriê phung djuê Tôla; mơ̆ng Y-Puwa kbiă hriê phung djuê Puwa;
mơ̆ng Y-Jasup kbiă hriê phung djuê Jasup; mơ̆ng Y-Simrôn kbiă hriê phung djuê Simrôn.
Dŭm nei phung găp djuê Y-Isakar tui si ênoh yap diñu, mâo năm pluh pă êbâo tlâo êtuh čô.
Phung anak êkei Y-Sabulôn tui si phung găp djuê diñu: mơ̆ng Y-Sêret kbiă hriê phung djuê Sêret; mơ̆ng Y-Êlon kbiă hriê phung djuê Êlon; mơ̆ng Y-Jahlêel kbiă hriê phung djuê Jahlêel.
Dŭm nei phung găp djuê Sabulôn tui si ênoh yap diñu, mâo năm pluh êbâo êma êtuh čô.
Phung anak êkei Y-Yôsep tui si phung găp djuê diñu: Y-Manasê leh anăn Y-Êphraim.
Phung anak êkei Y-Manasê: mơ̆ng Y-Makir kbiă hriê phung djuê Makir; Y-Makir jing ama kơ Y-Galaat; mơ̆ng Y-Galaat kbiă hriê phung djuê Galaat.
Anei phung anak êkei Y-Galaat: mơ̆ng Y-Iêser kbiă hriê phung djuê Iêser; mơ̆ng Y-Hêlek kbiă hriê phung djuê Hêlek;
mơ̆ng Y-Asriel kbiă hriê phung djuê Asriel; mơ̆ng Y-Sičem kbiă hriê phung djuê Sičem;
mơ̆ng Y-Sêmida kbiă hriê phung djuê Sêmida; mơ̆ng Y-Hêpher kbiă hriê phung djuê Hêpher.
Leh anăn Y-Sêlôpêhat anak êkei Y-Hêpher amâo mâo anak êkei ôh, ƀiădah mâo phung anak mniê. Anăn phung anak mniê Y-Sêlôpêhat: H'Mahla, H'Nôa, H'Hôgla, H'Milka, leh anăn H'Tirsa.
Dŭm nei phung găp djuê Manasê, ênoh yap diñu mâo êma pluh dua êbâo kjuh êtuh čô.
Anei phung anak êkei Y-Êphraim tui si phung găp djuê diñu: mơ̆ng Y-Suthêla kbiă hriê phung djuê Suthêla; mơ̆ng Y-Bêker kbiă hriê phung djuê Bêker; mơ̆ng Y-Tahan kbiă hriê phung djuê Tahan.
Anei phung anak êkei Y-Suthêla: mơ̆ng Y-Êran kbiă hriê phung djuê Êran.
Dŭm nei phung găp djuê phung anak êkei Y-Êphraim tui si ênoh yap diñu, mâo tlâo pluh dua êbâo êma êtuh čô. Dŭm nei phung anak êkei Y-Yôsep tui si phung găp djuê diñu.
Phung anak êkei Y-Benjamin tui si phung găp djuê diñu: mơ̆ng Y-Bêla kbiă hriê phung djuê Bêla; mơ̆ng Y-Asbel kbiă hriê phung djuê Asbel; mơ̆ng Y-Ahiram kbiă hriê phung djuê Ahiram;
mơ̆ng Y-Sêphupham kbiă hriê phung djuê Sêphupham; mơ̆ng Y-Hupham kbiă hriê phung djuê Hupham.
Phung anak êkei Y-Bêla: Y-Ardơ leh anăn Y-Naman. Mơ̆ng Y-Ardơ kbiă hriê phung djuê Ardơ; mơ̆ng Y-Naman kbiă hriê phung djuê Naman.
Dŭm nei phung anak êkei Y-Benjamin tui si phung găp djuê diñu; leh anăn ênoh yap diñu mâo pă pluh êma êbâo năm êtuh čô.
Anei phung anak êkei Y-Dan tui si phung găp djuê diñu: mơ̆ng Y-Suham kbiă hriê phung djuê Suham. Dŭm nei phung găp djuê Dan tui si phung găp djuê diñu.
Jih jang phung găp djuê Suham tui si ênoh yap diñu, mâo năm pluh pă êbâo pă êtuh čô.
Phung anak êkei Y-Aser tui si phung găp djuê diñu: mơ̆ng Y-Imna kbiă hriê phung djuê Imna; mơ̆ng Y-Iswi kbiă hriê phung djuê Iswi; mơ̆ng Y-Bêria kbiă hriê djuê Bêria.
Phung anak êkei Y-Bêria: mơ̆ng Y-Hêber kbiă hriê phung găp djuê Hêber; mơ̆ng Y-Malkiêl kbiă hriê phung djuê Malkiel.
Anăn anak mniê Y-Aser jing H'Sêra.
Dŭm nei phung găp djuê phung anak êkei Y-Aser tui si ênoh yap diñu, mâo êma pluh tlâo êbâo pă êtuh čô.
Phung anak êkei Y-Naptali tui si phung găp djuê diñu: mơ̆ng Y-Jasêel kbiă hriê phung djuê Jasêel; mơ̆ng Y-Guni kbiă hriê phung djuê Guni;
mơ̆ng Y-Jêser kbiă hriê phung djuê Jêser; mơ̆ng Y-Silem kbiă hriê phung djuê Silem.
Dŭm nei phung găp djuê Y-Naptali tui si djuê ana diñu; leh anăn ênoh yap diñu mâo pă pluh êma êbâo pă êtuh čô.
Anei jing ênoh yap klin phung ƀuôn sang Israel, mâo năm êtuh sa êbâo kjuh êtuh tlâo pluh čô.
Yêhôwa lač kơ Y-Môis,
“Kơ phung anei arăng srăng bi mbha lăn jing ngăn dưn tui si ênoh yap anăn diñu.
Kơ găp djuê lu brei ih brei ngăn dưn prŏng, kơ găp djuê ƀiă brei ih brei ngăn dưn điêt. Ih srăng brei kơ grăp găp djuê ngăn dưn diñu tui si ênoh yap diñu.
Ƀiădah ih srăng bi mbha lăn hŏng klei mđăo; diñu srăng dưn ngăn tui si anăn phung găp djuê phung ama diñu.
Brei ih bi mbha ngăn dưn diñu tui si klei mđăo đa djŏ prŏng hĭn, đa djŏ điêt hĭn.”
Anei phung Lêwi arăng yap leh tui si phung găp djuê diñu: mơ̆ng Y-Gersôn kbiă hriê phung djuê Gersôn; mơ̆ng Y-Kôhat kbiă hriê phung djuê Kôhat; mơ̆ng Y-Mêrari kbiă hriê phung găp djuê Mêrari.
Anei phung găp djuê Lêwi: găp djuê phung Lipni; găp djuê phung Hêbron; găp djuê phung Mahli, găp djuê phung Musi, găp djuê phung Kôra. Y-Kôhat jing ama kơ Y-Amram.
Anăn mô̆ Y-Amram jing H'Jôkơbet anak mniê Y-Lêwi kkiêng brei leh kơ Y-Lêwi hlăm čar Êjip; leh anăn ñu kkiêng Y-Arôn, Y-Môis, leh anăn H'Miriam amai digơ̆ kơ Y-Amram.
Leh anăn arăng kkiêng Y-Nadap, Y-Abihu, Y-Êlêasar, leh anăn Y-Ithamar kơ Y-Arôn.
Ƀiădah Y-Nadap leh anăn Y-Abihu djiê tơdah diñu myơr pui mơ̆ng anôk mkăn ti anăp Yêhôwa.
Ênoh yap diñu mâo dua pluh tlâo êbâo čô, grăp čô êkei mâo sa mlan kơ dlông; arăng amâo yap ôh diñu mbĭt hŏng phung ƀuôn sang Israel, kyuadah amâo mâo ngăn dưn ôh arăng brei kơ diñu mbĭt hŏng phung ƀuôn sang Israel.
Anei phung Y-Môis leh anăn Y-Êlêasar khua ngă yang yap tơdah diñu yap phung ƀuôn sang Israel hlăm lăn dap čar Môap giăm êa krông Yurdan phă anăp hŏng ƀuôn Yêrikô.
Ƀiădah hlăm phung mnuih anei amâo mâo sa čô mnuih hlăm phung Y-Môis leh anăn khua ngă yang Y-Arôn yap leh tơdah diñu yap phung ƀuôn sang Israel hlăm kdrăn tač Sinai.
Kyuadah Yêhôwa lač leh, “Diñu srăng djiê hlăm kdrăn tač.” Amâo mâo sa čô adôk ôh hlăm phung diñu, knŏng Y-Kalep anak êkei Y-Jêphunê leh anăn Y-Yôsuê anak êkei Y-Nun.
Hlăk anăn phung anak mniê Y-Sêlôpêhat anak êkei Y-Hêpher, čô Y-Galaat, čĕ Y-Makir, rĕ Y-Manasê, hlăm găp djuê anak êkei Y-Yôsep, nao giăm sang čhiăm. Anăn phung anak mniê ñu: H'Mahla, H'Nôa, H'Hôgla, H'Milka, leh anăn H'Tirsa.
Diñu dôk dơ̆ng ti anăp Y-Môis, ti anăp Y-Êlêasar khua ngă yang, ti anăp phung khua, leh anăn ti anăp jih jang phung bi kƀĭn ti ƀăng bhă sang čhiăm klei bi kƀĭn, lač,
“Ama hmei djiê hlăm kdrăn tač. Ñu amâo jing ôh hlăm phung bi kƀĭn čiăng bi kdơ̆ng hŏng Yêhôwa mbĭt hŏng phung Y-Kôrê, ƀiădah ñu djiê kyua klei soh ñu pô; leh anăn ñu amâo mâo anak êkei ôh.
Si ngă anăn ama hmei arăng bi luč hĕ mơ̆ng phung găp djuê ñu, kyuadah ñu amâo mâo anak êkei ôh? Brei kơ hmei sa kdrêč lăn ti krah phung ayŏng adei ama hmei.”
Y-Môis ba klei diñu ti anăp Yêhôwa,
leh anăn Yêhôwa lač kơ Y-Môis,
“Phung anak mniê Y-Sêlôpêhat mâo klei găl. Brei ih brei kơ diñu sa kdrêč lăn jing ngăn dưn ti krah phung ayŏng adei ama diñu, leh anăn brei ngăn dưn ama diñu lĕ kơ diñu.
Leh anăn brei ih lač kơ phung ƀuôn sang Israel, ‘Tơdah sa čô êkei djiê, amâo mâo anak êkei ôh, snăn diih srăng brei ngăn dưn ñu lĕ kơ anak mniê ñu.
Tơdah ñu amâo mâo anak mniê ôh, diih srăng brei ngăn dưn ñu kơ phung ayŏng adei ñu.
Tơdah ñu amâo mâo ayŏng adei ôh, diih srăng brei ngăn dưn ñu kơ phung ayŏng adei ama ñu.
Tơdah ama ñu amâo mâo ayŏng adei ôh, diih srăng brei ngăn dưn ñu kơ pô jing găp djuê giăm hŏng ñu, leh anăn gơ̆ srăng dưn ngăn anăn. Klei anăn srăng jing sa klei bhiăn leh anăn klei mtă kơ phung ƀuôn sang Israel, tui si Yêhôwa mtă leh kơ Y-Môis.’ ”
Yêhôwa lač kơ Y-Môis, “Đĭ bĕ kơ čư̆ Abarim anei leh anăn dlăng bĕ kơ čar kâo brei leh kơ phung ƀuôn sang Israel.
Tơdah leh ih dlăng gơ̆, ih srăng djiê leh anăn arăng srăng bi kƀĭn ih hŏng phung aê ih mơh, msĕ si arăng bi kƀĭn leh ayŏng ih Y-Arôn,
kyuadah ih bi kdơ̆ng leh hŏng klei kâo blŭ hlăm kdrăn tač Sin êjai phung bi kƀĭn bi kdơ̆ng hŏng kâo, kyuadah ih amâo mpŭ kơ klei doh jăk kâo ôh ti êa ti anăp ală diñu.” (Anăn jing êa Mêriba ti Kadês hlăm kdrăn tač Sin).
Y-Môis lač kơ Yêhôwa,
“Akâo kơ Yêhôwa, Aê Diê kơ phung mngăt jih jang mnuih ruah sa čô mnuih jing khua kơ phung bi kƀĭn,
pô srăng kbiă nao ti anăp diñu leh anăn lŏ mŭt ti anăp diñu, pô srăng atăt diñu kbiă leh anăn atăt diñu mŭt; čiăng kơ phung Yêhôwa bi kƀĭn amâo jing msĕ si phung biăp amâo mâo mgăt ôh.”
Yêhôwa lač kơ Y-Môis, “Mă bĕ Y-Yôsuê anak êkei Y-Nun, sa čô êkei mâo Mngăt Myang hlăm ñu, leh anăn ênă kngan ih ti ñu.
Brei ñu dôk dơ̆ng ti anăp khua ngă yang Y-Êlêasar leh anăn jih jang phung bi kƀĭn, leh anăn brei ih jao bruă kơ ñu ti anăp digơ̆.
Ih srăng brei kơ ñu đa đa klei dưi ih, čiăng kơ jih jang phung ƀuôn sang Israel bi kƀĭn gưt kơ ñu.
Ñu srăng dôk dơ̆ng ti anăp khua ngă yang Y-Êlêasar, pô srăng êmuh kyua Y-Yôsuê kơ klei phat kđi Urim ti anăp Yêhôwa; tui si klei ñu blŭ diñu srăng kbiă, leh anăn tui si klei ñu blŭ diñu srăng mŭt, Y-Yôsuê wăt jih phung ƀuôn sang Israel mbĭt hŏng ñu, jih jang phung bi kƀĭn.”
Y-Môis ngă tui si klei Yêhôwa mtă leh kơ ñu. Ñu mă Y-Yôsuê leh anăn brei gơ̆ dôk dơ̆ng ti anăp khua ngă yang Y-Êlêasar leh anăn jih jang phung bi kƀĭn.
Ñu ênă kngan ñu ti gơ̆ leh anăn jao bruă kơ gơ̆ tui si klei Yêhôwa mtă leh kơ Y-Môis.
Yêhôwa lač kơ Y-Môis,
“Mtă bĕ kơ phung ƀuôn sang Israel leh anăn lač kơ diñu, ‘Brei diih răng myơr kơ kâo ti djŏ yan mnơ̆ng myơr kơ kâo, mnơ̆ng ƀơ̆ng huă kơ kâo jing mnơ̆ng myơr brei pui ƀơ̆ng, mnâo ƀâo mngưi kơ kâo.’
Brei ih lač kơ diñu, Anei mnơ̆ng myơr brei pui ƀơ̆ng diih srăng myơr kơ Yêhôwa: grăp hruê dua drei êđai biăp knô mâo sa thŭn, amâo mâo anôk jhat ôh, jing mnơ̆ng myơr ngă nanao.
Êjai aguah brei ih myơr sa drei êđai biăp, leh anăn ti wai băk brei ih myơr êđai biăp mkăn.
Msĕ mơh brei ih myơr sa kdrêč hlăm pluh êphah kpŭng ƀhĭ jing mnơ̆ng myơr kpŭng ƀhĭ, bi lŭk hŏng sa kdrêč hlăm pă hin êa boh ôliwơ djiêt.
Anăn jing mnơ̆ng myơr čuh ngă nanao, arăng mtă leh ti čư̆ Sinai jing mnâo ƀâo mngưi, mnơ̆ng myơr brei pui ƀơ̆ng kơ Yêhôwa.
Mnơ̆ng myơr mnăm mbĭt srăng jing sa kdrêč hlăm pă hin kơ grăp êđai biăp; hlăm anôk doh jăk brei ih tuh mnơ̆ng myơr mnăm êa kpiê kơ Yêhôwa.
Sa drei êđai biăp mkăn brei ih myơr ti wai băk; msĕ si mnơ̆ng myơr kpŭng ƀhĭ ti aguah, leh anăn msĕ si mnơ̆ng myơr mnăm mbĭt, brei ih myơr gơ̆ jing mnơ̆ng myơr brei pui ƀơ̆ng, mnâo ƀâo mngưi kơ Yêhôwa.”
“Hlăm hruê sabat brei ih myơr dua drei êđai biăp knô mâo sa thŭn amâo mâo anôk jhat ôh, leh anăn dua kdrêč hlăm pluh êphah kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ, mbĭt hŏng mnơ̆ng myơr mnăm.
Anăn jing mnơ̆ng myơr čuh grăp hruê sabat, êngao kơ mnơ̆ng myơr čuh ngă nanao leh anăn mnơ̆ng myơr mnăm mbĭt.
Ti grăp akŏ mlan brei ih myơr sa mnơ̆ng myơr čuh kơ Yêhôwa: dua drei êmô knô dam, sa drei biăp knô, leh anăn kjuh drei êđai biăp knô mâo sa thŭn amâo mâo anôk jhat ôh;
msĕ mơh tlâo kdrêč hlăm pluh kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ kơ grăp drei êmô knô, leh anăn dua kdrêč hlăm pluh êphah kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ kơ sa drei biăp knô;
leh anăn sa kdrêč hlăm pluh kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ kơ grăp drei êđai biăp, pioh kơ mnơ̆ng myơr čuh, mnâo ƀâo mngưi, mnơ̆ng myơr brei pui ƀơ̆ng kơ Yêhôwa.
Mnơ̆ng myơr mnăm mbĭt srăng jing sa mkrah hin kpiê kơ sa drei êmô knô, sa kdrêč hlăm tlâo hin kơ sa drei biăp knô, leh anăn sa kdrêč hlăm pă hin kơ sa drei êđai biăp; anăn jing mnơ̆ng myơr čuh grăp akŏ mlan hlăm sa thŭn.
Brei ih myơr msĕ mơh kơ Yêhôwa sa drei bê knô jing mnơ̆ng myơr kyua klei soh, êngao kơ mnơ̆ng myơr čuh ngă nanao mbĭt hŏng mnơ̆ng myơr mnăm.”
“Ti hruê tal pluh pă mlan tal sa jing hruê Klei Yêhôwa Găn.
Ti hruê tal pluh êma hlăm mlan anăn jing sa hruê huă mnăm; êjai kjuh hruê diih srăng ƀơ̆ng kpŭng amâo mâo kpei.
Ti hruê tal sa srăng mâo klei bi kƀĭn doh jăk: diih amâo dưi ngă sa mta bruă kơ diih pô ôh,
ƀiădah srăng myơr sa mnơ̆ng myơr brei pui ƀơ̆ng, sa mnơ̆ng myơr čuh kơ Yêhôwa: dua drei êmô knô dam, sa drei biăp knô, leh anăn kjuh drei êđai biăp knô mâo sa thŭn, amâo mâo anôk jhat ôh,
mbĭt hŏng mnơ̆ng myơr kpŭng ƀhĭ bi lŭk hŏng êa boh ôliwơ. Diih srăng myơr tlâo kdrêč hlăm pluh êphah kơ sa drei êmô knô, dua kdrêč hlăm pluh êphah kơ sa drei biăp knô,
leh anăn sa kdrêč hlăm pluh êphah kơ grăp drei hlăm kjuh drei êđai biăp.
Brei ih myơr sa drei bê knô jing mnơ̆ng myơr kyua klei soh, čiăng ngă klei bi doh klei soh diih.
Diih srăng myơr mnơ̆ng anei êngao kơ mnơ̆ng myơr čuh aguah, jing mnơ̆ng myơr čuh ngă nanao.
Msĕ snăn mơh brei ih myơr grăp hruê êjai kjuh hruê mnơ̆ng ƀơ̆ng huă jing mnơ̆ng myơr brei pui ƀơ̆ng, mnâo ƀâo mngưi kơ Yêhôwa. Brei diih myơr mnơ̆ng anăn êngao kơ mnơ̆ng myơr čuh ngă nanao leh anăn mnơ̆ng myơr mnăm mbĭt.
Hruê tal kjuh brei diih mâo klei bi kƀĭn doh jăk; đăm brei diih mă sa mta bruă kơ diih pô ôh.
Ti hruê mâo boh hlâo hlang, tơdah diih myơr mnơ̆ng myơr kpŭng ƀhĭ mdiê mrâo kơ Yêhôwa ti hruê knăm hruê kăm diih, brei diih mâo klei bi kƀĭn doh jăk; diih amâo dưi mă sa mta bruă kơ diih pô ôh.
Diih srăng myơr mnơ̆ng myơr čuh, mnâo ƀâo mngưi kơ Yêhôwa: dua drei êmô knô dam, sa drei biăp knô, kjuh drei êđai biăp knô mâo sa thŭn;
leh anăn mnơ̆ng myơr kpŭng ƀhĭ bi lŭk hŏng êa boh ôliwơ, tlâo kdrêč hlăm pluh êphah kơ grăp drei êmô knô, dua kdrêč hlăm pluh êphah kơ sa drei biăp knô,
sa kdrêč hlăm pluh êphah kơ grăp drei hlăm kjuh drei êđai biăp;
leh anăn sa drei bê knô čiăng ngă klei bi doh klei soh diih.
Brei diih myơr mnơ̆ng anăn êngao kơ mnơ̆ng myơr čuh ngă nanao mbĭt hŏng mnơ̆ng myơr kpŭng ƀhĭ. Diih srăng myơr dŏ anăn mbĭt hŏng mnơ̆ng myơr mnăm. Hlô mnơ̆ng diih myơr amâo mâo anôk jhat ôh.”
“Ti hruê tal sa mlan tal kjuh brei diih mâo klei bi kƀĭn doh jăk; diih amâo dưi ngă sa mta bruă kơ diih pô ôh; jing sa hruê kơ diih ayŭ ki.
Leh anăn diih srăng myơr sa mnơ̆ng myơr čuh, mnâo ƀâo mngưi kơ Yêhôwa: sa drei êmô knô dam, sa drei biăp knô, kjuh drei êđai biăp knô mâo sa thŭn amâo mâo anôk jhat ôh,
mbĭt hŏng mnơ̆ng myơr kpŭng ƀhĭ bi lŭk hŏng êa boh ôliwơ, tlâo kdrêč hlăm pluh êphah kơ êmô knô anăn, dua kdrêč hlăm pluh êphah kơ biăp knô anăn,
sa kdrêč hlăm pluh êphah kơ grăp drei hlăm kjuh drei êđai biăp;
mbĭt hŏng sa drei bê knô jing mnơ̆ng myơr kyua klei soh, čiăng ngă klei bi doh klei soh diih,
êngao kơ mnơ̆ng myơr čuh ti mlan mrâo mbĭt hŏng mnơ̆ng myơr kpŭng ƀhĭ, leh anăn mnơ̆ng myơr čuh ngă nanao mbĭt hŏng mnơ̆ng myơr kpŭng ƀhĭ mbĭt hŏng mnơ̆ng myơr mnăm, tui si klei mtă leh kơ dŏ anăn, sa mnâo ƀâo mngưi, sa mnơ̆ng myơr brei pui ƀơ̆ng kơ Yêhôwa.
Ti hruê tal pluh mlan tal kjuh anei, brei diih mâo klei bi kƀĭn doh jăk, brei diih kăm ƀơ̆ng huă; leh anăn amâo dưi ngă sa mta bruă ôh.
Ƀiădah diih srăng myơr sa mnơ̆ng myơr čuh kơ Yêhôwa, jing mnâo ƀâo mngưi: sa drei êmô knô dam, sa drei biăp knô, kjuh drei êđai biăp knô mâo sa thŭn amâo mâo anôk jhat ôh,
mbĭt hŏng mnơ̆ng myơr kpŭng ƀhĭ bi lŭk hŏng êa boh ôliwơ, tlâo kdrêč hlăm pluh êphah kơ êmô knô anăn, dua kdrêč hlăm pluh êphah kơ biăp knô anăn,
sa kdrêč hlăm pluh êphah kơ grăp drei hlăm kjuh drei êđai biăp;
leh anăn sa drei bê knô jing mnơ̆ng myơr kyua klei soh, êngao kơ mnơ̆ng myơr kyua klei soh hlăm klei bi doh klei soh, leh anăn mnơ̆ng myơr čuh ngă nanao mbĭt hŏng mnơ̆ng myơr kpŭng ƀhĭ, leh anăn mnơ̆ng myơr mnăm.
Ti hruê tal pluh êma mlan tal kjuh brei diih mâo klei bi kƀĭn doh jăk. Diih amâo dưi ngă sa mta bruă kơ diih pô ôh, leh anăn diih srăng hdơr pioh klei knăm kơ Yêhôwa êjai kjuh hruê.
Diih srăng myơr sa mnơ̆ng myơr čuh, mnơ̆ng myơr brei pui ƀơ̆ng, mnâo ƀâo mngưi kơ Yêhôwa pluh tlâo drei êmô knô dam, dua drei biăp knô, pluh pă drei êđai biăp knô mâo sa thŭn amâo mâo anôk jhat ôh,
mbĭt hŏng mnơ̆ng myơr kpŭng ƀhĭ bi lŭk hŏng êa boh ôliwơ, tlâo kdrêč hlăm pluh êphah kơ grăp drei hlăm pluh tlâo drei êmô knô, dua kdrêč hlăm pluh êphah kơ grăp drei hlăm dua drei biăp knô,
leh anăn sa kdrêč hlăm pluh êphah kơ grăp drei hlăm pluh pă drei êđai biăp;
leh anăn sa drei bê knô jing mnơ̆ng myơr kyua klei soh, êngao kơ mnơ̆ng myơr čuh ngă nanao, mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm.
Ti hruê tal dua diih srăng myơr pluh dua drei êmô knô dam, dua drei biăp knô, pluh pă drei êđai biăp knô mâo sa thŭn amâo mâo anôk jhat ôh,
mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm kơ jih jang êmô knô, kơ biăp knô, leh anăn kơ êđai biăp tui hlue dŭm drei diñu tui si klei mtă,
msĕ mơh sa drei bê knô jing mnơ̆ng myơr kyua klei soh, êngao kơ mnơ̆ng myơr čuh ngă nanao mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm.
Ti hruê tal tlâo diih srăng myơr pluh sa drei êmô knô, dua drei biăp knô, pluh pă drei êđai biăp knô mâo sa thŭn amâo mâo anôk jhat ôh,
mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm kơ êmô knô, kơ biăp knô, leh anăn kơ êđai biăp tui hlue dŭm drei diñu tui si klei mtă;
msĕ mơh sa drei bê knô jing mnơ̆ng myơr kyua klei soh, êngao kơ mnơ̆ng myơr čuh ngă nanao mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm.
Ti hruê tal pă diih srăng myơr pluh drei êmô knô, dua drei biăp knô, pluh pă drei êđai biăp knô mâo sa thŭn amâo mâo anôk jhat ôh,
mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm kơ êmô knô, kơ biăp knô, leh anăn kơ êđai biăp tui hlue dŭm drei diñu tui si klei mtă;
msĕ mơh sa drei bê knô jing mnơ̆ng myơr kyua klei soh, êngao kơ mnơ̆ng myơr čuh ngă nanao, mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm.
Ti hruê tal êma diih srăng myơr dua păn drei êmô knô, dua drei biăp knô, pluh pă drei êđai biăp knô mâo sa thŭn amâo mâo anôk jhat ôh,
mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm kơ êmô knô, kơ biăp knô, leh anăn kơ êđai biăp tui hlue dŭm drei diñu tui si klei mtă;
msĕ mơh sa drei bê knô jing mnơ̆ng myơr kyua klei soh, êngao kơ mnơ̆ng myơr čuh ngă nanao mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm.
Ti hruê tal năm diih srăng myơr sa păn drei êmô knô, dua drei biăp knô, pluh pă drei êđai biăp knô mâo sa thŭn amâo mâo anôk jhat ôh,
mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm kơ êmô knô, kơ biăp knô, leh anăn kơ êđai biăp tui hlue dŭm drei diñu tui si klei mtă;
msĕ mơh sa drei bê knô jing mnơ̆ng myơr kyua klei soh, êngao kơ mnơ̆ng myơr čuh ngă nanao, mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm.
Ti hruê tal kjuh diih srăng myơr kjuh drei êmô knô, dua drei biăp knô, pluh pă drei êđai biăp knô mâo sa thŭn amâo mâo anôk jhat ôh,
mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm kơ êmô knô, kơ biăp knô, leh anăn kơ êđai biăp tui hlue dŭm drei diñu tui si klei mtă;
msĕ mơh sa drei bê knô jing mnơ̆ng myơr kyua klei soh, êngao kơ mnơ̆ng myơr čuh ngă nanao, mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm.
Ti hruê tal sa păn diih srăng mâo klei bi kƀĭn mâo klei mpŭ. Diih amâo dưi ngă sa mta bruă kơ diih pô ôh,
ƀiădah diih srăng myơr sa mnơ̆ng myơr čuh, mnơ̆ng myơr brei pui ƀơ̆ng, mnâo ƀâo mngưi kơ Yêhôwa: sa drei êmô knô, sa drei biăp knô, kjuh drei êđai biăp knô mâo sa thŭn amâo mâo anôk jhat ôh,
mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm kơ êmô knô anăn, kơ biăp knô anăn, leh anăn kơ jih jang êđai biăp tui hlue dŭm drei diñu tui si klei mtă;
msĕ mơh sa drei bê knô jing mnơ̆ng myơr kyua klei soh, êngao kơ mnơ̆ng myơr čuh ngă nanao, mbĭt hŏng mnơ̆ng myơr kpŭng ƀhĭ leh anăn mnơ̆ng myơr mnăm.
Anăn yơh mnơ̆ng diih srăng myơr kơ Yêhôwa ti hruê knăm diih bi kčah leh, êngao kơ mnơ̆ng myơr diih bi sĭt klei ƀuăn leh anăn mnơ̆ng diih myơr hŏng ai tiê čŏng čiăng, kơ mnơ̆ng diih myơr čuh, kơ mnơ̆ng diih myơr kpŭng ƀhĭ, kơ mnơ̆ng diih myơr mnăm, leh anăn kơ mnơ̆ng diih myơr kơ klei êđăp ênang.”
Y-Môis hưn kơ phung ƀuôn sang Israel jih jang klei djŏ tui si Yêhôwa mtă leh kơ ñu.
Anei phung anak čô Y-Arôn leh anăn Y-Môis hlăm hruê Yêhôwa blŭ kơ Y-Môis ti dlông čư̆ Sinai.
Anei anăn phung anak êkei Y-Arôn: Y-Nadap anak kkiêng tal êlâo, Y-Abihu, Y-Êlêasar, leh anăn Y-Ithamar.
Anei anăn phung anak êkei Y-Arôn, phung khua ngă yang arăng trôč êa ƀâo mngưi, phung ñu pioh brei leh kơ bruă khua ngă yang.
Ƀiădah Y-Nadap leh anăn Y-Abihu djiê ti anăp Yêhôwa tơdah diñu myơr pui amâo doh ti anăp Yêhôwa hlăm kdrăn tač Sinai; leh anăn diñu amâo mâo anak ôh. Snăn Y-Êlêasar leh anăn Y-Ithamar ngă bruă khua ngă yang ênuk Y-Arôn ama diñu dôk hdĭp.
Yêhôwa lač kơ Y-Môis,
“Atăt phung găp djuê Lêwi hriê giăm sang čhiăm, leh anăn dăp digơ̆ ti anăp khua ngă yang Y-Arôn, čiăng kơ digơ̆ dưi mă bruă kơ ñu.
Digơ̆ srăng mă bruă kơ ñu leh anăn kơ jih jang phung bi kƀĭn ti anăp sang čhiăm klei bi kƀĭn, êjai digơ̆ mă bruă ti sang čhiăm.
Digơ̆ srăng mâo bruă hŏng jih jang mnơ̆ng yua hlăm sang čhiăm klei bi kƀĭn, leh anăn đru bruă phung ƀuôn sang Israel êjai digơ̆ mă bruă ti sang čhiăm.
Brei ih jao phung Lêwi kơ Y-Arôn leh anăn kơ phung anak êkei ñu; kâo jao jih digơ̆ kơ ñu mơ̆ng krah phung ƀuôn sang Israel.
Brei ih mdưm Y-Arôn leh anăn phung anak êkei ñu, leh anăn diñu srăng mă bruă khua ngă yang; ƀiădah tơdah pô mkăn hriê giăm sang čhiăm, brei arăng bi mdjiê ñu.”
Yêhôwa lač kơ Y-Môis,
“Nĕ anei, kâo mă leh phung Lêwi mơ̆ng krah phung ƀuôn sang Israel hrô anôk jih jang anak kkiêng tal êlâo, phung anak kkiêng tal êlâo mơ̆ng phung ƀuôn sang Israel. Phung Lêwi srăng jing dŏ kâo,
kyuadah jih jang anak kkiêng tal êlâo jing dŏ kâo; ti hruê kâo bi mdjiê jih jang anak kkiêng tal êlâo hlăm čar Êjip, kâo pioh brei kơ kâo pô leh jih jang anak kkiêng tal êlâo hlăm Israel, wăt mơ̆ng mnuih leh anăn hlô mnơ̆ng. Diñu srăng jing dŏ kâo; kâo jing Yêhôwa.”
Yêhôwa lač kơ Y-Môis hlăm kdrăn tač Sinai,
“Čih yap bĕ phung anak êkei Lêwi tui si sang ama diñu, tui si găp djuê diñu; brei ih čih yap jih jang êkei mơ̆ng phung mâo sa mlan kơ dlông.”
Snăn Y-Môis čih yap diñu tui si klei Yêhôwa mtă leh kơ ñu.
Anei phung anak êkei Y-Lêwi tui si anăn diñu: Y-Gersôn, Y-Kôhat, leh anăn Y-Mêrari.
Anei anăn phung anak êkei Y-Gersôn tui si găp djuê diñu: Y-Lipni leh anăn Y-Simei.
Phung anak êkei Y-Kôhat tui si găp djuê diñu: Y-Amram, Y-Ishar, Y-Hêbron, leh anăn Y-Usiêl.
Phung anak êkei Y-Mêrari tui si găp djuê diñu: Y-Mahli leh anăn Y-Musi. Anei phung găp djuê Lêwi tui si sang ama diñu.
Mơ̆ng Y-Gersôn kbiă hriê găp djuê Lipni leh anăn găp djuê Simei; anei jing phung găp djuê Y-Gersôn.
Mrô čih yap jih jang êkei diñu mâo sa mlan kơ dlông mâo kjuh êbâo êma êtuh čô.
Phung găp djuê Gersôn dôk ti tluôn sang čhiăm tĭng yŭ,
mâo Y-Êliasap anak êkei Y-Laêl jing khua kơ sang ama phung Gersôn.
Bruă jao kơ phung anak êkei Y-Gersôn hlăm sang čhiăm klei bi kƀĭn jing bruă hŏng sang čhiăm, sang čhiăm mbĭt hŏng mnơ̆ng guôm ñu, čhiăm păng ƀăng bhă sang čhiăm klei bi kƀĭn,
čhiăm păng wăl, čhiăm păng ti ƀăng bhă mŭt wăl jŭm dar sang čhiăm leh anăn knưl, mbĭt hŏng klei pioh kă; jih bruă djŏ kơ mnơ̆ng anei.
Mơ̆ng Y-Kôhat kbiă hriê găp djuê Amram, găp djuê Ishar, găp djuê Hêbron, leh anăn găp djuê Usiel; phung anei jing găp djuê Y-Kôhat.
Tui si mrô yap jih jang phung êkei mơ̆ng phung mâo sa mlan kơ dlông, mâo sa păn êbâo năm êtuh čô mă bruă kơ adŭ doh jăk.
Găp djuê phung Kôhat dôk tĭng dhŭng sang čhiăm,
mâo Y-Êlisapan anak êkei Y-Usiêl jing khua kơ sang phung ama găp djuê Kôhat.
Bruă jao kơ diñu jing bruă hŏng hip klei bi mguôp, jhưng, jơ̆ng diăn, jih jang knưl, mnơ̆ng yua kơ adŭ doh jăk, hŏng dŏ anăn phung khua ngă yang mă bruă, leh anăn čhiăm păng; jih bruă djŏ kơ mnơ̆ng anei.
Y-Êlêasar anak êkei khua ngă yang Y-Arôn jing khua ti dlông hĭn kơ phung khua Lêwi, leh anăn mâo bruă kiă kriê phung mâo bruă hlăm adŭ doh jăk.
Mơ̆ng Y-Mêrari kbiă hriê găp djuê Mahli leh anăn găp djuê Musi. Anei jing phung găp djuê Y-Mêrari.
Mrô čih yap jih jang phung êkei diñu mơ̆ng phung mâo sa mlan kơ dlông mâo năm êbâo dua êtuh čô.
Khua kơ sang phung ama phung găp djuê Mêrari jing Y-Suriel anak êkei Y-Abihal; diñu dôk tĭng dưr sang čhiăm.
Bruă jao kơ phung anak êkei Y-Mêrari jing bruă hŏng mdhă sang čhiăm, giê kal, kmeh, mdhô̆, leh anăn jih jang mnơ̆ng yua kơ diñu; jih bruă djŏ kơ mnơ̆ng anei;
jih jang kmeh jŭm dar wăl mbĭt hŏng mdhô̆, giê knơ̆ng, leh anăn klei kă diñu.
Phung dôk ti anăp sang čhiăm tĭng ngŏ ti anăp sang čhiăm klei bi kƀĭn phă yang hruê ƀlĕ mâo Y-Môis, Y-Arôn leh anăn phung anak êkei ñu, mâo bruă kiă kriê klei kkuh mpŭ hlăm adŭ doh jăk, jih bruă djŏ kơ phung ƀuôn sang Israel; leh anăn tơdah pô mkăn hriê giăm sang čhiăm, brei arăng bi mdjiê gơ̆.
Jih jang phung Lêwi arăng čih yap leh, phung Y-Môis leh anăn Y-Arôn čih yap leh tui si klei Yêhôwa mtă, tui si găp djuê diñu, jih jang êkei mơ̆ng phung mâo sa mlan kơ dlông, mâo dua pluh dua êbâo čô.
Yêhôwa lač kơ Y-Môis, “čih yap bĕ jih jang phung anak êkei kkiêng tal êlâo hlăm phung ƀuôn sang Israel mơ̆ng phung mâo sa mlan kơ dlông, čih yap diñu tui si anăn diñu.
Brei ih mă pioh phung Lêwi kơ kâo — kâo jing Yêhôwa — hrô kơ jih jang phung anak êkei kkiêng tal êlâo hlăm phung ƀuôn sang Israel, leh anăn mă pioh hlô mnơ̆ng rông phung Lêwi hrô kơ jih jang hlô mnơ̆ng rông mđai tal êlâo mơ̆ng phung ƀuôn sang Israel.”
Snăn Y-Môis čih yap jih jang phung anak kkiêng tal êlâo hlăm phung ƀuôn sang Israel, tui si Yêhôwa mtă leh kơ ñu.
Jih jang phung anak êkei kkiêng tal êlâo tui si mrô čih yap anăn diñu mơ̆ng phung mâo sa mlan kơ dlông arăng yap leh mâo dua pluh dua êbâo dua êtuh kjuh pluh tlâo čô.
Yêhôwa lač kơ Y-Môis,
“Mă pioh bĕ phung Lêwi hrô kơ jih jang phung anak kkiêng tal êlâo hlăm phung ƀuôn sang Israel, leh anăn hlô mnơ̆ng phung Lêwi rông hrô kơ hlô mnơ̆ng phung ƀuôn sang; leh anăn phung Lêwi srăng jing dŏ kâo. Kâo jing Yêhôwa.
Bi kơ ênoh bi tui phung dua êtuh kjuh pluh tlâo čô phung anak kkiêng tal êlâo hlăm phung ƀuôn sang Israel êbeh hĭn kơ phung êkei Lêwi,
brei ih mă êma sêkel grăp čô tĭng tui si sêkel hlăm adŭ doh jăk, sa sêkel jing dua pluh gêra. Brei ih mă dŏ anăn,
leh anăn brei prăk kơ Y-Arôn leh anăn kơ phung anak êkei ñu mơ̆ng ênoh bi tui phung êbeh hĭn kơ phung Lêwi.”
Snăn Y-Môis mă ênoh prăk bi tui mơ̆ng phung êbeh hĭn kơ phung Lêwi bi tui leh.
Ñu mă ênoh prăk mơ̆ng phung anak kkiêng tal êlâo hlăm phung ƀuôn sang Israel, sa êbâo tlâo êtuh năm pluh êma sêkel tĭng tui si sêkel hlăm adŭ doh jăk.
Leh anăn Y-Môis brei ênoh prăk bi tui anăn kơ Y-Arôn leh anăn kơ phung anak êkei ñu, djŏ si klei Yêhôwa blŭ, tui si klei Yêhôwa mtă leh kơ Y-Môis.
Y-Môis lač kơ phung khua găp djuê phung ƀuôn sang Israel, “Anei klei Yêhôwa mtă leh.
Tơdah sa čô êkei ngă leh klei ƀuăn kơ Yêhôwa, amâodah kat asei hŏng klei brei mnơ̆ng ƀuăn, ñu amâo dưi gao ôh klei ñu blŭ; brei ñu ngă jih tui si ñu blŭ leh.
Amâodah tơdah sa čô mniê ngă klei ƀuăn kơ Yêhôwa, leh anăn bi kuôl hŏng mnơ̆ng ƀuăn êjai ăt dôk hlăm sang ama ñu ênuk ñu hlăk ai,
leh anăn ama ñu hmư̆ klei ñu ƀuăn leh anăn mnơ̆ng ñu ƀuăn bi kuôl leh hŏng ñu pô, leh anăn ama ñu amâo blŭ kơ ñu ôh; snăn jih jang klei ñu ƀuăn leh srăng ăt mâo ênoh, leh anăn jih jang mnơ̆ng ñu ƀuăn bi kuôl leh hŏng ñu pô srăng ăt dôk.
Ƀiădah tơdah ama ñu bi êdah klei gơ̆ amâo tŭ ti hruê gơ̆ hmư̆ klei anăn, klei ñu ƀuăn leh, leh anăn mnơ̆ng ñu ƀuăn bi kuôl leh hŏng ñu pô amâo srăng ăt mâo ênoh ôh. Yêhôwa srăng pap brei kơ ñu, kyuadah ama ñu hngah leh kơ ñu.
Tơdah mniê anăn dôk ung, leh ñu mâo klei ƀuăn amâodah hŏng klei blŭ amâo mĭn kbiă mơ̆ng ƀăng kƀông ñu, hŏng klei anăn ñu bi kuôl leh ñu pô,
leh anăn tơdah ung ñu hmư̆ klei anăn, leh anăn tơdah gơ̆ amâo blŭ hŏng ñu ôh ti hruê gơ̆ hmư̆ klei anăn; snăn klei ñu ƀuăn leh srăng ăt mâo ênoh, leh anăn mnơ̆ng ñu ƀuăn bi kuôl leh hŏng ñu pô srăng ăt mâo ênoh.
Ƀiădah tơdah ti hruê ung ñu hmư̆ klei anăn gơ̆ bi êdah klei amâo tŭ, snăn gơ̆ srăng bi luč hĕ klei ñu ƀuăn leh, leh anăn klei ñu blŭ amâo mĭn kbiă mơ̆ng ƀăng kƀông ñu, hŏng klei anăn ñu mâo klei bi kuôl leh ñu pô; leh anăn Yêhôwa srăng pap brei kơ ñu.
Ƀiădah klei ƀuăn sa čô mniê djiê ung amâodah sa čô mniê arăng lui leh, ya klei ñu bi kuôl leh ñu pô srăng ăt mâo ênoh.
Tơdah sa čô mniê ngă klei ƀuăn hlăm sang ung ñu, amâodah bi kuôl hŏng ñu pô hŏng mnơ̆ng ƀuăn mbĭt hŏng klei kat asei,
leh anăn ung ñu hmư̆ klei anăn leh anăn amâo blŭ kơ ñu ôh, leh anăn amâo hngah ôh kơ ñu; snăn jih jang klei ñu ƀuăn leh srăng ăt mâo ênoh, leh anăn jih jang mnơ̆ng ƀuăn ñu bi kuôl leh ñu pô srăng ăt mâo ênoh.
Ƀiădah tơdah ung ñu bi luč hĕ klei anăn hruê gơ̆ hmư̆, snăn jih jang klei ñu blŭ djŏ kơ klei ñu ƀuăn amâodah djŏ kơ mnơ̆ng ñu ƀuăn amâo srăng ăt dôk ôh; ung ñu bi luč leh klei anăn, leh anăn Yêhôwa srăng pap brei kơ ñu.
Ung ñu dưi bi kjăp amâodah bi luč jih jang klei ñu ƀuăn leh anăn jih jang klei ñu kat asei bi kuôl kă kơ klei kăm ƀơ̆ng huă.
Ƀiădah tơdah ung ñu amâo blŭ kơ ñu jih sa hruê, gơ̆ bi kjăp jih jang klei ñu ƀuăn leh amâodah jih jang mnơ̆ng ƀuăn ñu ngă leh. Gơ̆ bi kjăp leh klei anăn, kyuadah gơ̆ amâo blŭ ôh kơ ñu ti hruê gơ̆ hmư̆ klei anăn.
Ƀiădah tơdah êdei kơ sa hruê leh gơ̆ hmư̆, gơ̆ bi luč klei anăn, snăn gơ̆ srăng klam klei wê ñu.”
Anăn jing klei bhiăn Yêhôwa mtă leh kơ Y-Môis msĕ si klei hdơ̆ng ung mô̆, leh anăn hdơ̆ng ama hŏng anak mniê ñu êjai gơ̆ dôk hlăk ai hlăm sang ama gơ̆.
Yêhôwa lač kơ Y-Môis,
“Kyua phung ƀuôn sang Israel rŭ ênua bĕ hŏng phung Madian. Leh klei anăn arăng srăng brei ih nao dôk mbĭt hŏng phung aê ih.”
Y-Môis lač kơ phung ƀuôn sang, “Ƀrei mnơ̆ng bi blah kơ phung êkei ti krah diih, čiăng kơ diñu dưi nao bi blah hŏng phung Madian, čiăng bi truh klei Yêhôwa rŭ ênua hŏng phung Madian.
Brei ih tiŏ nao sa êbâo čô êkei mơ̆ng grăp găp djuê Israel kơ klei bi blah.”
Snăn hlăm lu êbâo phung Israel arăng ruah sa êbâo čô mơ̆ng grăp găp djuê, mâo pluh dua êbâo čô djă mnơ̆ng bi blah.
Y-Môis tiŏ nao diñu kơ klei bi blah, sa êbâo čô mơ̆ng grăp găp djuê, mbĭt hŏng Y-Phinêas anak êkei khua ngă yang Y-Êlêasar djă ba mbĭt hŏng ñu mnơ̆ng yua doh jăk leh anăn ki ayŭ brei răng.
Diñu bi blah hŏng phung Madian tui si klei Yêhôwa mtă leh kơ Y-Môis, leh anăn diñu bi mdjiê jih jang phung êkei.
Diñu bi mdjiê phung mtao Madian mbĭt hŏng phung diñu bi mdjiê leh, Y-Êwi, Y-Rêkem, Y-Sur, Y-Hur, leh anăn Y-Rêba, êma čô mtao phung Madian. Diñu bi mdjiê msĕ mơh Y-Balaam anak êkei Y-Bêor hŏng đao gưm.
Phung ƀuôn sang Israel atăt ba jing mnă phung mniê Madian leh anăn phung anak điêt digơ̆; leh anăn diñu plah mă jih jang êmô, biăp, leh anăn jih jang ngăn dŏ digơ̆.
Diñu čuh hŏng pui jih jang ƀuôn prŏng digơ̆ dôk, wăt jih jang anôk digơ̆ jưh,
leh anăn mă jih jang mnơ̆ng plah mă, jih jang ngăn drăp, mnuih leh anăn hlô mnơ̆ng.
Snăn diñu atăt ba phung mnă, mnơ̆ng plah mă, leh anăn ngăn drăp kơ Y-Môis, kơ khua ngă yang Y-Êlêasar, leh anăn kơ phung ƀuôn sang Israel bi kƀĭn ti anôk jưh hlăm lăn dap čar Môap giăm êa krông Yurdan phă anăp hŏng ƀuôn Yêrikô.
Y-Môis, khua ngă yang Y-Êlêasar, leh anăn jih jang phung khua phung bi kƀĭn kbiă nao bi tuôm hŏng diñu ti êngao wăl.
Y-Môis ăl kơ phung khua kahan, phung khua kơ êbâo čô leh anăn phung khua kơ êtuh čô wĭt mơ̆ng klei bi blah.
Y-Môis lač kơ diñu, “Diih lui jih jang phung mniê dôk hdĭp mơ̆?
Nĕ phung anei hŏng klei Y-Balaam kčĕ brei phung ƀuôn sang Israel ngă klei knhông ti anăp Yêhôwa hlăm bruă yang Pêôr, kyua anăn klei ruă djiê tưp truh kơ phung Yêhôwa bi kƀĭn.
Snăn ară anei bi mdjiê hĕ jih jang êkei hlăm phung anak điêt, leh anăn bi mdjiê hĕ jih jang mniê tuôm đih hŏng êkei leh.
Ƀiădah pioh hdĭp kơ diih pô jih jang phung mniê êra ka thâo đih hŏng êkei ôh.
Brei diih dôk đăm ti êngao wăl êjai kjuh hruê. Hlei pô hlăm phung diih bi mdjiê leh sa čô mnuih, leh anăn hlei pô ruêh leh sa čô mnuih arăng bi mdjiê, bi doh hĕ diih pô leh anăn mnă diih ti hruê tal tlâo leh anăn hruê tal kjuh.
Brei diih bi doh jih jang čhiăm ao, jih jang mnơ̆ng ngă hŏng klĭt, jih jang mnơ̆ng ngă hŏng mlâo bê, leh anăn jih jang mnơ̆ng ngă hŏng kyâo.”
Khua ngă yang Y-Êlêasar lač kơ phung êkei nao leh kơ klei bi blah, “Anei klei mtă hlăm klei bhiăn Yêhôwa brei leh kơ Y-Môis:
mah, prăk, kông, msei, thao, leh anăn kmrak,
jih jang mnơ̆ng dưi dôk hlăm pui diih srăng brei găn pui, čiăng kơ digơ̆ srăng jing doh. Ƀiădah brei diih bi doh hŏng êa klei bi doh jih jang mnơ̆ng amâo dưi dôk hlăm pui ôh, brei diih tram gơ̆ hlăm êa.
Brei diih boh hĕ čhiăm ao diih ti hruê tal kjuh, leh anăn diih srăng jing doh; leh klei anăn diih dưi lŏ mŭt hlăm wăl.”
Yêhôwa lač kơ Y-Môis,
“Brei ih, mbĭt hŏng khua ngă yang Y-Êlêasar, leh anăn phung khua kơ sang ama phung bi kƀĭn yap dŏ arăng plah mă leh, mnuih leh anăn hlô mnơ̆ng;
leh anăn bi mbha dŏ plah mă hlăm dua kdrêč, hdơ̆ng phung nao leh kơ klei bi blah leh anăn hŏng jih jang phung bi kƀĭn.
Brei ih rĭng mơ̆ng phung kahan nao bi blah sa ênoh jing jia kơ Yêhôwa, sa hlăm êma êtuh, mnuih, êmô, aseh dliê, leh anăn biăp.
Mă dŏ ih rĭng anăn brei kơ khua ngă yang Y-Êlêasar jing mnơ̆ng myơr kơ Yêhôwa.
Mơ̆ng dŏ mkrah kơ phung ƀuôn sang Israel brei ih mă sa hlăm êma pluh, mnuih, êmô, aseh dliê, biăp, leh anăn jih jang hlô mnơ̆ng, leh anăn brei dŏ anăn kơ phung Lêwi phung mâo bruă hŏng sang čhiăm Yêhôwa.”
Y-Môis leh anăn khua ngă yang Y-Êlêasar ngă tui si klei Yêhôwa mtă leh kơ Y-Môis.
Ngăn drăp adôk mơ̆ng dŏ plah mă phung bi blah mă leh mâo: năm êtuh kjuh pluh êma êbâo drei biăp ana,
kjuh pluh dua êbâo drei êmô knô,
năm pluh sa êbâo drei aseh dliê knô,
leh anăn tlâo pluh dua êbâo čô mniê jih jang, mniê ka tuôm đih hŏng êkei ôh.
Kdrêč mkrah jing dŏ kơ phung nao bi blah mâo tlâo êtuh tlâo pluh kjuh êbâo êma êtuh drei biăp ana,
leh anăn jia kơ Yêhôwa mâo năm êtuh kjuh pluh êma drei.
Êmô knô mâo tlâo pluh năm êbâo drei, kjuh pluh dua drei jing jia kơ Yêhôwa.
Aseh dliê knô mâo tlâo pluh êbâo êma êtuh drei, năm pluh sa drei jing jia kơ Yêhôwa.
Phung mnuih mâo pluh năm êbâo čô, tlâo pluh dua čô mnuih jing jia kơ Yêhôwa.
Y-Môis brei jia jing mnơ̆ng myơr kơ Yêhôwa kơ khua ngă yang Y-Êlêasar tui si Yêhôwa mtă leh kơ Y-Môis.
Kdrêč mkrah djŏ kơ phung ƀuôn sang Israel Y-Môis bi ktlah mdê pioh kơ phung nao leh kơ klei bi blah —
kdrêč mkrah djŏ kơ phung bi kƀĭn mâo tlâo êtuh tlâo pluh kjuh êbâo êma êtuh drei biăp ana,
tlâo pluh năm êbâo drei êmô knô,
tlâo pluh êbâo êma êtuh drei aseh dliê,
leh anăn pluh năm êbâo čô mnuih —
mơ̆ng kdrêč mkrah djŏ kơ phung ƀuôn sang Israel, Y-Môis mă sa mơ̆ng grăp êma pluh, mnuih leh anăn hlô mnơ̆ng, leh anăn brei kơ phung Lêwi phung mă bruă hŏng sang čhiăm Yêhôwa; tui si Yêhôwa mtă leh kơ Y-Môis.
Phung khua kơ lu êbâo čô kahan, phung khua kơ êbâo čô, leh anăn phung khua kơ êtuh čô nao giăm Y-Môis,
leh anăn lač kơ Y-Môis, “Phung dĭng buăl ih yap leh phung êkei bi blah ti gŭ klei hmei kiă, leh anăn amâo mâo sa čô kƀah ôh.
Hmei djă ba leh mnơ̆ng myơr kơ Yêhôwa, ya grăp čô êkei ƀuh, dŏ hŏng mah, kông ti păl, krah kđăm, buê, leh anăn añŭ, čiăng ngă klei bi doh klei soh hmei ti anăp Yêhôwa.”
Y-Môis leh anăn khua ngă yang Y-Êlêasar mă tŭ mơ̆ng diñu mah anăn, leh anăn jih jang kdrăp arăng tuh mjing leh.
Jih jang mah mnơ̆ng myơr arăng myơr leh kơ Yêhôwa, mơ̆ng phung khua kơ êbâo čô leh anăn phung khua kơ êtuh čô, mâo pluh năm êbâo kjuh êtuh êma pluh sêkel.
(Phung êkei bi blah mă leh dŏ plah mă, grăp čô kơ ñu pô).
Y-Môis leh anăn khua ngă yang Y-Êlêasar mă tŭ mah mơ̆ng phung khua kơ êbâo čô leh anăn khua kơ êtuh čô, leh anăn djă ba dŏ anăn kơ sang čhiăm klei bi kƀĭn, jing mnơ̆ng bi hdơr kơ phung ƀuôn sang Israel ti anăp Yêhôwa.
Phung anak êkei Ruben leh anăn phung anak êkei Gat mâo lu êmô biăp; diñu ƀuh čar Jaser leh anăn čar Galaat jing anôk jăk kơ êmô biăp.
Snăn phung anak êkei Gat leh anăn phung anak êkei Ruben hriê lač kơ Y-Môis, kơ khua ngă yang Y-Êlêasar, leh anăn kơ phung khua phung bi kƀĭn,
“Ƀuôn Atarôt, ƀuôn Dibôn, ƀuôn Jaser, ƀuôn Nimra, ƀuôn Hêsbôn, ƀuôn Êlêaleh, ƀuôn Sêgam, ƀuôn Nêbô, leh anăn ƀuôn Bêôn,
čar anăn Yêhôwa mblah dưi leh ti anăp phung Israel bi kƀĭn, jing sa boh čar kơ êmô biăp; leh anăn phung dĭng buăl ih mâo lu êmô biăp.”
Diñu lač, “Tơdah hmei mâo klei pap ti anăp ală ih, brei čar anei jing dŏ kơ phung dĭng buăl ih; đăm brei hmei găn êa krông Yurdan ôh.”
Ƀiădah Y-Môis lač kơ phung anak êkei Gat leh anăn kơ phung anak êkei Ruben, “Phung ayŏng adei diih srăng nao kơ klei bi blah mơ̆ êjai diih dôk gŭ tinei?
Si ngă diih čiăng bi êdu ai phung ƀuôn sang Israel kơ klei găn nao kơ čar Yêhôwa brei leh kơ diñu?
Snăn phung ama diih ngă leh tơdah kâo tiŏ diñu nao mơ̆ng Kadês-Barnê čiăng ksiêm dlăng čar.
Kyuadah tơdah diñu đĭ truh ti tlung Êskôl leh anăn ƀuh čar, diñu bi êdu ai phung ƀuôn sang Israel kơ klei mŭt hlăm čar Yêhôwa brei leh kơ diñu.
Leh anăn Yêhôwa čuh ai ngêñ hruê anăn, leh anăn Ñu kat asei lač,
‘Sĭt nik amâo mâo sa čô ôh hlăm phung mnuih kbiă leh mơ̆ng čar Êjip, mơ̆ng phung mâo dua pluh thŭn kơ dlông, srăng ƀuh čar kâo kat asei leh čiăng brei kơ Y-Abraham, kơ Y-Isăk, leh anăn kơ Y-Yakôp, kyuadah diñu amâo tui hlue kâo hŏng jih ai tiê ôh;
amâo mâo pô mkăn ôh knŏng Y-Kalep anak êkei Y-Jêphunê mnuih Kênisit leh anăn Y-Yôsuê anak êkei Y-Nun, kyuadah diñu tui hlue leh Yêhôwa hŏng jih ai tiê.’
Leh anăn Yêhôwa čuh ai ngêñ kơ phung Israel, leh anăn ñu brei digơ̆ hiu rưng hlăm kdrăn tač êjai pă pluh thŭn tơl jih phung ênuk ngă leh klei jhat ti anăp ală Yêhôwa rai tuč.
Leh anăn nĕ anei, diih čuê phung ama diih, jing sa phung mnuih soh, čiăng lŏ mđĭ klei hlơr Yêhôwa ngêñ kơ phung Israel!
Kyuadah tơdah diih lui wir amâo lŏ tui hlue ñu ôh, ñu srăng lŏ lui digơ̆ hlăm kdrăn tač; leh anăn diih srăng bi rai jih jang phung ƀuôn sang anei.”
Snăn diñu nao giăm kơ Y-Môis leh anăn lač, “Hmei srăng ngă war tinei kơ êmô biăp hmei, leh anăn ƀuôn prŏng kơ phung anak điêt hmei,
ƀiădah hmei srăng djă mnơ̆ng bi blah, kăp êbat ti anăp phung ƀuôn sang Israel tơl hmei atăt diñu leh kơ anôk diñu. Leh anăn phung anak điêt hmei srăng dôk hlăm ƀuôn prŏng mâo mnư̆ kjăp kyua phung dôk hlăm čar.
Hmei amâo srăng wĭt ôh kơ sang hmei tơl phung ƀuôn sang Israel mă tŭ leh grăp čô ngăn dưn ñu.
Kyuadah hmei amâo srăng dưn ngăn ôh mbĭt hŏng diñu tĭng nah dih êa krông Yurdan; kyuadah ngăn dưn hmei truh leh kơ hmei tĭng nah anei êa krông Yurdan phă ngŏ.”
Snăn Y-Môis lač kơ diñu, “Tơdah diih ngă snei, tơdah diih djă mnơ̆ng bi blah čiăng nao kơ klei bi blah ti anăp Yêhôwa,
leh anăn grăp čô êkei djă mnơ̆ng bi blah hlăm phung diih srăng găn êa krông Yurdan ti anăp Yêhôwa tơl ñu suôt leh phung roh mơ̆ng ti anăp ñu,
leh anăn čar anăn mŭt diih ti anăp Yêhôwa; leh klei anăn diih dưi lŏ wĭt jing êngiê ti anăp Yêhôwa, ti anăp phung Israel; leh anăn čar anei srăng jing dŏ diih ti anăp Yêhôwa.
Ƀiădah tơdah diih amâo srăng ngă snăn ôh, diih ngă soh leh hŏng Yêhôwa; leh anăn brei diih thâo sĭt klei soh diih srăng bi êdah.
Ngă bĕ lu boh ƀuôn prŏng kơ phung anak điêt diih, leh anăn lu boh war kơ biăp diih; leh anăn ngă bĕ ya klei diih ƀuăn leh.”
Phung anak êkei Gat leh anăn phung anak êkei Ruben lač kơ Y-Môis, “Phung dĭng buăl ih srăng ngă tui si klei khua hmei mtă.
Phung anak điêt hmei, mô̆ hmei, biăp hmei, leh anăn jih jang êmô hmei srăng ăt dôk tinăn hlăm ƀuôn prŏng čar Galaat;
ƀiădah phung dĭng buăl ih srăng găn nah dih, grăp čô êkei djă mnơ̆ng bi blah, kăp bi blah ti anăp Yêhôwa, tui si khua hmei mtă.”
Snăn Y-Môis brei klei mtă djŏ kơ diñu kơ khua ngă yang Y-Êlêasar, kơ Y-Yôsuê anak êkei Y-Nun, leh anăn kơ phung khua sang ama phung găp djuê phung ƀuôn sang Israel.
Y-Môis lač kơ diñu, “Tơdah phung anak êkei Gat leh anăn phung anak êkei Ruben, grăp čô êkei djă mnơ̆ng bi blah kăp bi blah ti anăp Yêhôwa srăng găn mbĭt hŏng diih êa krông Yurdan leh anăn čar srăng mŭt diih, snăn diih srăng brei kơ diñu čar Galaat jing ngăn dưn kơ diñu.
Ƀiădah tơdah diñu amâo srăng găn nah dih mbĭt hŏng diih ôh djă mnơ̆ng bi blah, diñu srăng mâo ngăn dưn mbĭt hŏng diih hlăm čar Kanaan.”
Phung anak êkei Gat leh anăn phung anak êkei Ruben lŏ wĭt lač, “Tui si klei Yêhôwa lač leh kơ phung dĭng buăl ih, snăn hmei srăng ngă.
Hmei srăng găn djă mnơ̆ng bi blah ti anăp Yêhôwa mŭt hlăm čar Kanaan, leh anăn dŏ hmei mâo jing ngăn dưn hmei srăng ăt dôk mbĭt hŏng hmei nah anei êa krông Yurdan.”
Y-Môis brei kơ diñu, kơ phung anak êkei Gat leh anăn kơ phung anak êkei Ruben, leh anăn kơ sa mkrah găp djuê Manasê anak êkei Yôsep, ƀuôn ala mtao Y-Sihôn mtao phung Amôrit leh anăn ƀuôn ala mtao Y-Ôk mtao čar Basan, čar leh anăn jih jang ƀuôn prŏng ñu mbĭt hŏng hma diñu, ƀuôn prŏng tar ƀar čar.
Phung anak êkei Gat mdơ̆ng ƀuôn Dibôn, ƀuôn Atarôt, ƀuôn Arôer,
ƀuôn Atrôt-Sôpan, ƀuôn Jaser, ƀuôn Jôgbêha,
ƀuôn Bêtnimra, leh anăn ƀuôn Bêt-Haran, ƀuôn prŏng mâo mnư̆ kjăp leh anăn war biăp.
Phung anak êkei Ruben mdơ̆ng ƀuôn Hêsbôn, ƀuôn Êlêaleh, ƀuôn Kiriatam,
ƀuôn Nêbô, leh anăn ƀuôn Baal-Mêôn (anăn jih jang ƀuôn anei diñu bi mlih) leh anăn ƀuôn Sipma; leh anăn diñu bi anăn mkăn kơ jih jang ƀuôn prŏng diñu mdơ̆ng leh.
Phung anak êkei Makir anak êkei Manasê nao kơ čar Galaat leh anăn mblah mă gơ̆, leh anăn suôt phung Amôrit dôk leh tinăn.
Y-Môis brei čar Galaat kơ Y-Makir anak êkei Y-Manasê, leh anăn ñu dôk tinăn.
Y-Jar anak êkei Y-Manasê nao mblah mă ƀuôn điêt diñu, leh anăn bi anăn digơ̆ ƀuôn Hawôt-Jar.
Y-Nôba nao mblah mă ƀuôn Kênat leh anăn ƀuôn điêt ñu, leh anăn bi anăn ñu ƀuôn Nôba tui si anăn ñu pô.
Anei dŭm anôk phung ƀuôn sang Israel hiu êbat, tơdah diñu kbiă mơ̆ng čar Êjip tui si phung kahan diñu ti gŭ klei Y-Môis leh anăn Y-Arôn atăt gai.
Y-Môis čih anôk diñu dơ̆ng hiu, sa gưl sa gưl, tui si klei Yêhôwa mtă; leh anăn anei jing dŭm anôk diñu hiu êbat tui si anôk diñu dơ̆ng.
Diñu kbiă mơ̆ng ƀuôn Ramse hlăm mlan tal sa, hruê tal pluh êma hlăm mlan tal sa; hruê êdei kơ klei găn phung ƀuôn sang Israel kbiă hŏng klei dưi ti anăp ală jih jang phung Êjip,
êjai phung Êjip dôk dơr jih jang anak diñu kkiêng tal êlâo phung Yêhôwa bi mdjiê leh ti krah diñu; Yêhôwa phat kđi msĕ mơh kơ phung yang diñu.
Snăn phung ƀuôn sang Israel đuĕ nao mơ̆ng ƀuôn Ramse jưh ti Sukôt.
Diñu đuĕ nao mơ̆ng Sukôt leh anăn jưh ti Êtham dôk ti knhal kdrăn tač.
Diñu đuĕ nao mơ̆ng Êtham leh anăn wir phă tluôn truh ti Pihahirôt phă ngŏ Baal-Sêphôn; leh anăn diñu jưh ti anăp Mikdôl.
Diñu đuĕ nao mơ̆ng anăp Hahirôt leh anăn găn ti krah êa ksĭ mŭt hlăm kdrăn tač, leh anăn diñu êbat tlâo hruê hlăm kdrăn tač Êtham, leh anăn jưh ti Mara.
Diñu đuĕ nao mơ̆ng Mara leh anăn truh ti Êlim; ti Êlim mâo pluh dua akŏ êa leh anăn kjuh pluh ƀĕ ana boh đung, leh anăn diñu jưh tinăn.
Diñu đuĕ nao mơ̆ng Êlim leh anăn jưh giăm Êa Ksĭ Hrah.
Diñu đuĕ nao mơ̆ng Êa Ksĭ Hrah leh anăn jưh hlăm kdrăn tač Sin.
Diñu đuĕ nao mơ̆ng kdrăn tač Sin leh anăn jưh ti Dôphka.
Diñu đuĕ nao mơ̆ng Dôphka leh anăn jưh ti Alus.
Diñu đuĕ nao mơ̆ng Alus leh anăn jưh ti Rêphidim, tinăn amâo mâo êa mnăm ôh kơ phung ƀuôn sang.
Diñu đuĕ nao mơ̆ng Rêphidim leh anăn jưh hlăm kdrăn tač Sinai.
Diñu đuĕ nao mơ̆ng kdrăn tač Sinai leh anăn jưh ti Kibrôt-Hatawa.
Diñu đuĕ nao mơ̆ng Kibrôt-Hatawa leh anăn jưh ti Hasêrôt.
Diñu đuĕ nao mơ̆ng Hasêrôt leh anăn jưh ti Ritma.
Diñu đuĕ nao mơ̆ng Ritma leh anăn jưh ti Rimôn-Pêres.
Diñu đuĕ nao mơ̆ng Rimôn-Pêres leh anăn jưh ti Lipna.
Diñu đuĕ nao mơ̆ng Lipna leh anăn jưh ti Risa.
Diñu đuĕ nao mơ̆ng Risa leh anăn jưh ti Kêlêhata.
Diñu đuĕ nao mơ̆ng Kêlêhata leh anăn jưh ti Čư̆ Sêpher.
Diñu đuĕ nao mơ̆ng Čư̆ Sêpher leh anăn jưh ti Harada.
Diñu đuĕ nao mơ̆ng Harada leh anăn jưh ti Makhêlôt.
Diñu đuĕ nao mơ̆ng Makhêlôt leh anăn jưh ti Tahat.
Diñu đuĕ nao mơ̆ng Tahat leh anăn jưh ti Têra.
Diñu đuĕ nao mơ̆ng Têra leh anăn jưh ti Mitka.
Diñu đuĕ nao mơ̆ng Mitka leh anăn jưh ti Hasmôna.
Diñu đuĕ nao mơ̆ng Hasmôna leh anăn jưh ti Môsêrôt.
Diñu đuĕ nao mơ̆ng Môsêrôt leh anăn jưh ti Bênêjakan.
Diñu đuĕ nao mơ̆ng Bênêjakan leh anăn jưh ti Hôrhagitgat.
Diñu đuĕ nao mơ̆ng Hôrhagitgat leh anăn jưh ti Jôtbata.
Diñu đuĕ nao mơ̆ng Jôtbata leh anăn jưh ti Abrôna.
Diñu đuĕ nao mơ̆ng Abrôna leh anăn jưh ti Êsiôn-Gêber.
Diñu đuĕ nao mơ̆ng Êsiôn-Gêber leh anăn jưh hlăm kdrăn tač Sin (jing Kadês).
Diñu đuĕ nao mơ̆ng Kadês leh anăn jưh ti Čư̆ Hor ti knhal čar Êđôm.
Y-Arôn khua ngă yang đĭ ti dlông Čư̆ Hor tui si klei Yêhôwa mtă leh anăn ñu djiê tinăn hlăm thŭn tal pă pluh leh phung ƀuôn sang Israel kbiă mơ̆ng čar Êjip, ti hruê tal sa mlan êma.
Y-Arôn mâo sa êtuh dua pluh tlâo thŭn tơdah ñu djiê ti dlông Čư̆ Hor.
Mtao ƀuôn Arat, mnuih čar Kanaan, pô dôk hlăm čar Dhŭng hlăm čar Kanaan hmư̆ klei phung ƀuôn sang Israel truh.
Diñu đuĕ nao mơ̆ng Čư̆ Hor leh anăn jưh ti Salmôna.
Diñu đuĕ nao mơ̆ng Salmôna leh anăn jưh ti Punon.
Diñu đuĕ nao mơ̆ng Punon leh anăn jưh ti Ôbôt.
Diñu đuĕ nao mơ̆ng Ôbôt leh anăn jưh ti Iyê-Abarim ti lăn čar Môap.
Diñu đuĕ nao mơ̆ng Iyê-Abarim leh anăn jưh ti Dibôn-Gat.
Diñu đuĕ nao mơ̆ng Dibôn-Gat leh anăn jưh ti Almôn-Diblatam.
Diñu đuĕ nao mơ̆ng Almôn-Diblatam leh anăn jưh ti čư̆ Abarim ti anăp Nêbô.
Diñu đuĕ nao mơ̆ng čư̆ Abarim leh anăn jưh hlăm lăn dap čar Môap giăm êa krông Yurdan phă anăp hŏng ƀuôn Yêrikô.
Diñu jưh giăm êa krông Yurdan dơ̆ng mơ̆ng Bet-Jêsamôt truh ti Aƀel-Sitim hlăm lăn dap Čar Môap.
Yêhôwa lač kơ Y-Môis hlăm lăn dap ala čar Môap giăm êa krông Yurdan phă anăp hŏng ƀuôn Yêrikô,
“Lač bĕ kơ phung ƀuôn sang Israel, Tơdah diih găn êa krông Yurdan mŭt hlăm čar Kanaan,
hlăk anăn brei diih suôt jih jang mnuih dôk hlăm čar mơ̆ng ti anăp diih, leh anăn bi rai jih jang boh tâo diñu ktur rup leh, leh anăn bi rai jih jang rup diñu tuh, leh anăn bi rai jih jang anôk dlông diñu.
Brei diih mă jing dŏ diih pô čar anăn leh anăn dôk hlăm gơ̆, kyuadah kâo brei leh čar anăn kơ diih brei jing dŏ diih pô.
Brei diih dưn čar anăn hŏng klei mđăo tui si phung găp djuê diih. Kơ găp djuê lu brei diih brei ngăn dưn prŏng, leh anăn kơ găp djuê ƀiă brei diih brei ngăn dưn điêt; ti anôk klei mđăo djŏ kơ sa čô mnuih, anăn srăng jing dŏ ñu. Diih srăng dưn tui si găp djuê phung aê diih.
Ƀiădah tơdah diih amâo suôt ôh phung dôk hlăm čar mơ̆ng ti anăp diih, snăn đơ phung diñu diih lui srăng jing msĕ si êruê tlŏ ală diih leh anăn giê knur ti djiêu diih, leh anăn diñu srăng bi rŭng diih hlăm ala čar diih srăng dôk.
Leh anăn kâo srăng ngă kơ diih msĕ si kâo mĭn leh čiăng ngă kơ diñu.”
Yêhôwa lač kơ Y-Môis,
“Mtă bĕ kơ phung ƀuôn sang Israel leh anăn lač kơ diñu, ‘Tơdah diih mŭt leh hlăm ala čar Kanaan (čar anei srăng lĕ kơ diih jing ngăn dưn, jih ala čar Kanaan mâo knông ti gŭ anei):
tĭng dhŭng srăng dơ̆ng mơ̆ng kdrăn tač Sin hlue knông ala čar Êđôm, leh anăn knông dhŭng diih srăng dơ̆ng mơ̆ng knhal Êa Ksĭ Djiê ti ngŏ.
Knông diih srăng wir phă dhŭng đĭ čư̆ Akrabim leh anăn găn truh ti Sin, leh anăn knhal tuč ñu srăng truh ti dhŭng Kadês-Barnê; mơ̆ng anăn ñu hlŏng truh ti Hasar-Adar hlŏng truh ti Asmôn,
knông lăn srăng dar mơ̆ng Asmôn truh ti Hnoh Êa Êjip leh anăn tuč ti êa ksĭ Prŏng.
Bi kơ knông yŭ diih srăng mâo Êa Ksĭ Prŏng leh anăn hang ñu; anăn srăng jing knông diih tĭng yŭ.
Anei srăng jing knông diih tĭng dưr: mơ̆ng Êa Ksĭ Prŏng diih srăng bi kčah kdriêl truh ti čư̆ Hor;
mơ̆ng čư̆ Hor diih srăng bi kčah truh ti anôk mŭt ƀuôn Hamat, truh ti Sêdat.
Leh anăn knông srăng hlŏng nao truh ti Siphrôn, leh anăn knhal srăng truh ti Hasar-Ênan. Anăn srăng jing knông diih tĭng dưr.
Brei diih bi kčah knông ngŏ mơ̆ng Hasar-Ênan truh ti Sêpham;
knông srăng trŭn mơ̆ng Sêpham truh ti Ribla tĭng ngŏ Ain; leh anăn knông srăng truh ti hang êa ksĭ Kinêret ti ngŏ;
leh anăn knông srăng trŭn truh ti êa krông Yurdan, leh anăn knhal knông srăng truh ti Êa Ksĭ Djiê. Anăn srăng jing ala čar diih mbĭt hŏng knông ñu jŭm dar.’ ”
Y-Môis mtă kơ phung ƀuôn sang Israel, lač, “Anei čar diih srăng dưn hŏng klei mđăo, čar Yêhôwa mtă leh čiăng brei kơ dua păn găp djuê leh anăn mkrah găp djuê;
kyuadah găp djuê phung anak êkei Ruben tui si sang ama diñu leh anăn găp djuê phung anak êkei Gat tui si sang ama diñu mă tŭ leh ngăn dưn diñu, leh anăn msĕ mơh mkrah găp djuê Manasê.
Phung dua găp djuê anăn leh anăn mkrah găp djuê mă tŭ leh ngăn dưn nah anei êa krông Yurdan phă anăp hŏng ƀuôn Yêrikô, tĭng nah ngŏ, phă yang hruê ƀlĕ.”
Yêhôwa lač kơ Y-Môis,
“Anei anăn phung êkei srăng bi mbha čar kơ diih jing ngăn dưn: Y-Êlêasar khua ngă yang leh anăn Y-Yôsuê anak êkei Y-Nun.
Brei ih mă sa čô khua kơ grăp găp djuê čiăng bi mbha čar jing ngăn dưn.
Anei anăn phung êkei anăn: mơ̆ng găp djuê Yuđa, Y-Kalep anak êkei Y-Jêphunê;
mơ̆ng găp djuê phung anak êkei Simêôn, Y-Semuel anak êkei Y-Amihut;
mơ̆ng găp djuê Benjamin, Y-Êlidat anak êkei Y-Kislon;
mơ̆ng găp djuê phung anak êkei Dan sa čô khua, Y-Buki anak êkei Y-Jôgli;
mơ̆ng phung anak êkei Yôsep, mơ̆ng găp djuê phung anak êkei Manasê sa čô khua, Y-Haniel anak êkei Y-Êphôt;
mơ̆ng găp djuê phung anak êkei Êphraim sa čô khua Y-Kêmuêl anak êkei Y-Siptan;
mơ̆ng găp djuê phung anak êkei Sabulôn sa čô khua Y-Êlisaphan anak êkei Y-Parnak;
mơ̆ng găp djuê phung anak êkei Isakar sa čô khua Y-Paltiel anak êkei Y-Asan;
mơ̆ng găp djuê phung anak êkei Aser sa čô khua Y-Ahihut anak êkei Y-Sêlômi;
mơ̆ng găp djuê phung anak êkei Naptali sa čô khua Y-Pêdahel anak êkei Y-Amihut.”
Kơ phung anei Yêhôwa mtă brei bi mbha ngăn dưn kơ phung ƀuôn sang Israel hlăm čar Kanaan.
Yêhôwa lač kơ Y-Môis hlăm lăn dap čar Môap giăm êa krông Yurdan phă anăp hŏng ƀuôn Yêrikô,
“Mtă bĕ kơ phung ƀuôn sang Israel čiăng kơ diñu brei kơ phung Lêwi mơ̆ng ngăn dưn diñu mâo đa đa ƀuôn prŏng brei digơ̆ dưi dôk; leh anăn diih srăng brei kơ phung Lêwi anôk kdrăn rơ̆k jŭm ƀuôn prŏng.
Digơ̆ srăng mâo ƀuôn prŏng anăn dưi dôk, leh anăn anôk kdrăn rơ̆k srăng pioh kơ êmô, kơ mnơ̆ng rông, leh anăn kơ jih jang hlô mnơ̆ng digơ̆.
Anôk kdrăn rơ̆k jŭm dar ƀuôn prŏng diih srăng brei kơ phung Lêwi srăng dơ̆ng mơ̆ng mnư̆ ƀuôn prŏng phă êngao sa êbâo heh jŭm dar.
Diih srăng mkă ti êngao ƀuôn prŏng dua êbâo heh tĭng ngŏ, dua êbâo heh tĭng dhŭng, dua êbâo heh tĭng yŭ, leh anăn dua êbâo heh tĭng dưr; ƀuôn prŏng srăng jing ti krah. Anôk anei srăng pioh kơ diñu jing kdrăn rơ̆k kơ ƀuôn prŏng diñu.
Jih jang ƀuôn prŏng diih brei kơ phung Lêwi srăng jing năm boh ƀuôn pioh kơ klei đuĕ dăp, anôk anăn diih srăng brei kơ pô bi mdjiê mnuih dưi đuĕ dăp, leh anăn êbeh kơ anăn diih srăng lŏ brei pă pluh dua boh ƀuôn prŏng.
Bi klin jih jang ƀuôn prŏng diih brei kơ phung Lêwi srăng jing pă pluh sa păn boh, mbĭt hŏng kdrăn rơ̆k diñu.
Bi kơ ƀuôn prŏng diih srăng brei mơ̆ng dŏ phung ƀuôn sang Israel, mơ̆ng găp djuê lu diih srăng mă lu hĭn, leh anăn mơ̆ng phung găp djuê ƀiă hĭn diih srăng mă ƀiă, grăp găp djuê srăng brei ƀuôn prŏng diñu kơ phung Lêwi tui hlue si ngăn dưn diñu mâo leh.”
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Tơdah diih găn êa krông Yurdan mŭt hlăm čar Kanaan,
hlăk anăn brei diih ruah đa đa ƀuôn prŏng jing ƀuôn đuĕ dăp kơ diih, čiăng kơ pô bi mdjiê mnuih hŏng klei amâo čŏng čiăng ôh dưi đuĕ dăp tinăn.
Ƀuôn prŏng anăn srăng jing kơ diih anôk đuĕ dăp mơ̆ng pô rŭ ênua, čiăng kơ pô bi mdjiê mnuih amâo srăng djiê ôh tơl ñu dôk dơ̆ng ti anăp klei phung bi kƀĭn phat kđi.
Ƀuôn prŏng diih brei srăng jing năm boh ƀuôn prŏng pioh kơ klei đuĕ dăp.
Diih srăng brei tlâo boh ƀuôn prŏng nah dih êa krông Yurdan, leh anăn tlâo boh ƀuôn prŏng hlăm čar Kanaan, pioh jing ƀuôn kơ klei đuĕ dăp.
Năm boh ƀuôn prŏng anei srăng pioh kơ klei đuĕ dăp kơ phung ƀuôn sang Israel, kơ pô tue, leh anăn kơ pô dôk jưh bhiâo ti krah diih, čiăng kơ hlei pô bi mdjiê sa čô mnuih amâo mâo hŏng klei čŏng čiăng ôh dưi đuĕ dăp tinăn.
Ƀiădah tơdah ñu čăm gơ̆ hŏng dŏ msei, snăn gơ̆ djiê hĕ, ñu jing pô bi mdjiê mnuih; pô bi mdjiê mnuih anăn brei arăng bi mdjiê hĕ.
Tơdah ñu čăm gơ̆ hŏng boh tâo, hŏng dŏ anăn arăng dưi djiê, leh anăn gơ̆ djiê hĕ, ñu jing pô bi mdjiê mnuih; pô bi mdjiê mnuih anăn brei arăng bi mdjiê hĕ.
Amâodah tơdah ñu čăm gơ̆ hŏng dŏ kyâo, hŏng dŏ anăn arăng dưi djiê, leh anăn gơ̆ djiê hĕ, ñu jing pô bi mdjiê mnuih; pô bi mdjiê mnuih anăn brei arăng bi mdjiê hĕ.
Pô rŭ ênua kơ êrah srăng bi mdjiê pô bi mdjiê mnuih anăn; tơdah ñu tuôm hŏng gơ̆, ñu srăng bi mdjiê hĕ gơ̆.
Tơdah gơ̆ klư̆ ñu hŏng klei bi êmut, amâodah bhĭr sa mnơ̆ng ti ñu êjai gơ̆ kăp ti êlan, snăn ñu djiê hĕ,
amâodah tơdah hŏng klei bi êmut gơ̆ tŭk ñu hŏng kngan, snăn ñu djiê hĕ, snăn pô tŭk anăn brei arăng bi mdjiê hĕ; gơ̆ jing pô bi mdjiê mnuih; pô rŭ ênua kơ êrah srăng bi mdjiê hĕ pô bi mdjiê mnuih tơdah tuôm hŏng gơ̆.
Ƀiădah tơdah amâo mâo hŏng klei bi êmut ôh gơ̆ klư̆ ñu bhiâo riâo rit, amâodah tơdah gơ̆ bhĭr sa mnơ̆ng ti ñu amâo mâo kăp ti êlan ôh,
amâodah yua sa klŏ boh tâo, hŏng dŏ anăn arăng djiê, bhĭr djŏ ti ñu amâo djŏ hŏng klei čŏng čiăng ôh, snăn ñu djiê hĕ, wăt tơdah ñu amâo jing roh gơ̆ ôh, leh anăn gơ̆ amâo duah ngă klei jhat kơ ñu ôh;
snăn phung bi kƀĭn srăng phat kđi hdơ̆ng pô bi mdjiê mnuih leh anăn pô rŭ ênua kơ êrah tui si klei bhiăn anei.
Leh anăn phung bi kƀĭn srăng dŏng pô bi mdjiê mnuih mơ̆ng kngan pô rŭ ênua kơ êrah, leh anăn phung bi kƀĭn srăng brei ñu wĭt kơ ƀuôn đuĕ dăp, anôk ñu đuĕ dăp leh, leh anăn ñu srăng dôk tinăn tơl khua ngă yang prŏng pô arăng trôč leh êa ƀâo mngưi doh jăk djiê.
Ƀiădah tơdah pô bi mdjiê mnuih tuôm kbiă mơ̆ng knông ƀuôn đuĕ dăp anôk ñu đuĕ dăp leh,
leh anăn pô rŭ ênua kơ êrah ƀuh ñu ti êngao knông ƀuôn ñu đuĕ dăp, leh anăn pô rŭ ênua kơ êrah bi mdjiê hĕ pô bi mdjiê mnuih, amâo srăng jing soh hŏng êrah ôh.
Kyuadah mnuih anăn srăng ăt dôk hlăm ƀuôn ñu đuĕ dăp tơl khua ngă yang prŏng djiê; ƀiădah leh khua ngă yang prŏng djiê, pô bi mdjiê mnuih dưi wĭt kơ lăn ñu pô.’ ”
“Klei anei srăng jing kơ diih klei bhiăn leh anăn klei mtă hlăm jih jang ênuk diih, hlăm jih jang anôk diih dôk.
Tơdah sa čô bi mdjiê mnuih, pô bi mdjiê mnuih anăn arăng srăng bi mdjiê hĕ ñu tơdah mâo phung hưn bi sĭt; ƀiădah arăng amâo dưi bi mdjiê ôh tơdah mâo knŏng sa čô pô hưn.
Diih amâo dưi mă tŭ ôh ênoh bi tui klei hdĭp sa čô bi mdjiê mnuih, pô jing soh leh kyua bi mdjiê arăng; ƀiădah brei arăng mdjiê hĕ ñu.
Leh anăn diih amâo srăng mă tŭ ôh ênoh bi tui kơ pô đuĕ kơ ƀuôn đuĕ dăp, čiăng kơ ñu dưi lŏ wĭt dôk hlăm lăn ñu pô êlâo khua ngă yang prŏng djiê.
Snăn đăm bi čhŏ ôh lăn diih dôk; kyuadah êrah bi čhŏ lăn, leh anăn amâo mâo ôh klei bi doh arăng dưi ngă kơ lăn kyua êrah tuh leh tinăn, knŏng hŏng êrah pô tuh êrah leh.
Đăm bi čhŏ lăn diih dôk ôh, hlăm lăn anăn kâo pô dôk; kyuadah kâo, Yêhôwa dôk ti krah phung ƀuôn sang Israel.”
Phung khua phung sang ama găp djuê phung anak êkei Galaat anak êkei Y-Makir, čô Y-Manasê, mơ̆ng sang ama phung anak êkei Yôsep nao giăm leh anăn blŭ ti anăp Y-Môis leh anăn ti anăp phung khua gai gĭt, phung khua kơ sang ama phung ƀuôn sang Israel.
Diñu lač, “Yêhôwa mtă leh kơ khua kâo brei čar anei jing ngăn dưn kơ phung ƀuôn sang Israel hŏng klei mđăo. Leh anăn Yêhôwa mtă leh kơ khua kâo brei ngăn dưn Y-Sêlôpêhat ayŏng hmei kơ phung anak mniê ñu.
Ƀiădah tơdah diñu dôk ung hŏng sa čô êkei hlăm găp djuê mkăn hlăm phung ƀuôn sang Israel, ngăn dưn diñu arăng srăng mă mơ̆ng ngăn dưn phung ama hmei, leh anăn lŏ thiăm kơ ngăn dưn găp djuê ung phung mniê anăn. Snăn arăng srăng mă dŏ anăn mơ̆ng kdrêč ngăn dưn hmei.
Leh anăn tơdah truh thŭn Jubili kơ phung ƀuôn sang Israel, hlăk anăn ngăn dưn diñu srăng lŏ thiăm kơ ngăn dưn găp djuê ung phung mniê anăn, leh anăn ngăn dưn diñu arăng srăng mă mơ̆ng ngăn dưn găp djuê phung ama hmei.”
Y-Môis mtă leh kơ phung ƀuôn sang Israel tui si klei Yêhôwa blŭ, lač, “Găp djuê phung anak êkei Yôsep mâo klei găl.
Anei jing klei Yêhôwa mtă djŏ kơ phung anak mniê Y-Sêlôpêhat, ‘Brei diñu dôk ung hlei pô diñu čiăng; knŏng diñu dưi dôk ung hlăm găp djuê ama diñu.
Ngăn dưn phung ƀuôn sang Israel arăng amâo dưi jao mơ̆ng sa găp djuê kơ sa găp djuê mkăn ôh; kyuadah grăp čô phung ƀuôn sang Israel srăng dôk hlăm anôk ngăn dưn găp djuê ama ñu.
Grăp čô anak mniê pô mâo sa ngăn dưn hlăm sa găp djuê phung ƀuôn sang Israel srăng jing mô̆ kơ sa čô mơ̆ng sa boh gŏ hlăm găp djuê ama ñu, čiăng kơ grăp čô phung ƀuôn sang Israel dưi mâo ngăn dưn ama ñu.
Snăn ngăn dưn arăng amâo dưi jao ôh mơ̆ng sa găp djuê kơ sa găp djuê mkăn; kyuadah grăp găp djuê phung ƀuôn sang Israel srăng dôk hlăm anôk ngăn dưn diñu pô.’ ”
Phung anak mniê Y-Sêlôpêhat ngă tui si klei Yêhôwa mtă leh kơ Y-Môis;
kyuadah H'Mahla, H'Tirsa, H'Hôgla, H'Milka, leh anăn H'Nôa, phung anak mniê Y-Sêlôpêhat, dôk ung leh hŏng phung anak êkei ayŏng adei ama diñu.
Diñu dôk ung hŏng phung găp djuê phung anak čô Y-Manasê anak êkei Y-Yôsep, leh anăn ngăn dưn diñu ăt dôk hlăm găp djuê ama diñu.
Anăn jing klei mtă leh anăn klei bhiăn Yêhôwa brei kơ phung ƀuôn sang Israel hŏng Y-Môis hlăm lăn dap čar Môap giăm êa krông Yurdan phă anăp hŏng ƀuôn Yêrikô.
Yêhôwa lač kơ Y-Môis leh anăn Y-Arôn,
“Čih yap bĕ phung anak êkei Y-Kôhat hlăm phung anak êkei Lêwi tui si găp djuê diñu, tui si sang ama diñu,
mơ̆ng phung mâo tlâo pluh thŭn truh kơ êma pluh thŭn, jih jang phung dưi mŭt hlăm bruă pioh ngă bruă hlăm sang čhiăm klei bi kƀĭn.
Anei bruă jao phung anak êkei Y-Kôhat hlăm sang čhiăm klei bi kƀĭn: djŏ kơ mnơ̆ng doh jăk hĭn.
Tơdah phung ƀuôn sang đuĕ nao, Y-Arôn leh anăn phung anak êkei ñu srăng mŭt ruh hĕ čhiăm păng leh anăn guôm hip klei bi mguôp hŏng dŏ anăn.
Leh anăn diñu srăng dưm ti dlông gơ̆ sa blah mnơ̆ng guôm ngă hŏng klĭt jăk siam, leh anăn lang ti dlông dŏ anăn sa blah čhiăm piơk, leh anăn srăng hrô giê kkung ti gơ̆.
Diñu srăng lang čhiăm piơk ti dlông jhưng kpŭng myơr kơ Aê Diê, leh anăn dưm ti dlông gơ̆: hlao, jam mnơ̆ng ƀâo mngưi, êlŭ, leh anăn kčok pioh mnơ̆ng myơr mnăm; kpŭng dôk nanao arăng srăng dưm ti dlông gơ̆.
Leh anăn diñu srăng lang čhiăm hrah huč ti dlông dŏ anăn, leh anăn guôm dŏ anăn hŏng mnơ̆ng guôm ngă hŏng klĭt jăk siam, leh anăn hrô giê kkung gơ̆.
Diñu srăng mă čhiăm piơk leh anăn guôm jơ̆ng diăn pioh mtrang, mbĭt hŏng pui kđen, dŏ bi mdjiê pui, tŏ mđŭ hbâo, leh anăn jih jang čeh dưm êa boh ôliwơ pioh yua kơ jơ̆ng diăn.
Diñu srăng dưm gơ̆ mbĭt hŏng jih jang mnơ̆ng yua kơ gơ̆ hlăm mnơ̆ng guôm ngă hŏng klĭt jăk siam, leh anăn dưm ti dlông grê.
Diñu srăng lang čhiăm piơk ti dlông knưl mah, leh anăn guôm hŏng mnơ̆ng guôm ngă hŏng klĭt jăk siam,+ leh anăn srăng hrô giê kkung gơ̆.
Diñu srăng mă jih jang mnơ̆ng yua pioh kơ bruă yua hlăm adŭ doh jăk, leh anăn dưm digơ̆ hlăm čhiăm piơk, leh anăn guôm hŏng mnơ̆ng guôm ngă hŏng klĭt jăk siam, leh anăn dưm ti dlông grê.
Diñu srăng mă hĕ hbâo mơ̆ng knưl, leh anăn lang sa blah čhiăm hrah jŭ ti dlông knưl;
leh anăn diñu srăng dưm ti dlông dŏ anăn jih jang mnơ̆ng yua kơ knưl pioh yua kơ bruă tinăn, kpur pui, awak rưng, kdroh, hmăm, jih jang mnơ̆ng yua kơ knưl; leh anăn diñu srăng lang ti dlông dŏ anăn mnơ̆ng guôm ngă hŏng klĭt jăk siam, leh anăn srăng hrô giê kkung gơ̆.
Tơdah leh Y-Arôn leh anăn phung anak êkei ñu guôm adŭ doh jăk leh anăn jih jang mnơ̆ng yua kơ adŭ doh jăk, êjai phung ƀuôn sang đuĕ nao, phung anak êkei Y-Kôhat srăng hriê kkung dŏ anei, ƀiădah diñu amâo dưi ruêh ôh mnơ̆ng doh jăk, huĭdah diñu djiê. Anăn jing mnơ̆ng hlăm sang čhiăm klei bi kƀĭn phung anak êkei Y-Kôhat srăng kkung.
Y-Êlêasar anak êkei khua ngă yang Y-Arôn srăng mâo bruă kiă kriê êa boh ôliwơ kơ pui kđen, mnơ̆ng ƀâo mngưi, mnơ̆ng myơr kpŭng ƀhĭ nanao, leh anăn êa ƀâo mngưi pioh trôč, mbĭt hŏng bruă kiă kriê jih sang čhiăm leh anăn jih jang mnơ̆ng hlăm gơ̆, adŭ doh jăk leh anăn mnơ̆ng yua kơ gơ̆.”
Yêhôwa lač kơ Y-Môis leh anăn Y-Arôn,
“Đăm brei ôh găp djuê phung Kôhat rai tuč mơ̆ng krah phung Lêwi;
ƀiădah ngă snei kơ diñu čiăng kơ diñu dôk hdĭp leh anăn amâo djiê ôh tơdah diñu nao giăm mnơ̆ng doh jăk hĭn. Y-Arôn leh anăn phung anak êkei ñu srăng mŭt leh anăn ktrâo bruă kơ grăp čô diñu,
ƀiădah diñu amâo srăng mŭt ôh čiăng dlăng kơ mnơ̆ng doh jăk, wăt tơdah bhiâo dưn, huĭdah diñu djiê.”
Yêhôwa lač kơ Y-Môis,
“Čih yap msĕ mơh phung anak êkei Y-Gersôn tui si găp djuê diñu, tui si sang ama diñu;
mơ̆ng phung mâo tlâo pluh thŭn truh kơ êma pluh thŭn, ih srăng yap diñu, jih jang phung dưi mŭt hlăm bruă, pioh ngă bruă hlăm sang čhiăm klei bi kƀĭn.
Anei bruă phung găp djuê Gersôn srăng ngă leh anăn mnơ̆ng diñu srăng kkung:
diñu srăng kkung čhiăm păng sang čhiăm, leh anăn sang čhiăm klei bi kƀĭn mbĭt hŏng mnơ̆ng guôm gơ̆, leh anăn mnơ̆ng guôm ngă hŏng klĭt jăk siam dôk ti dlông gơ̆, leh anăn čhiăm păng ƀăng bhă sang čhiăm klei bi kƀĭn,
čhiăm păng ti wăl, leh anăn čhiăm păng ti ƀăng bhă mŭt wăl jŭm dar sang čhiăm leh anăn knưl, klei kă digơ̆, leh anăn jih jang mnơ̆ng pioh yua kơ gơ̆; leh anăn diñu srăng ngă jih jang bruă djŏ kơ dŏ anăn.
Jih jang bruă phung anak êkei Y-Gersôn srăng ngă tui si klei Y-Arôn leh anăn phung anak êkei ñu mtă, kơ jih jang mnơ̆ng diñu srăng kkung, leh anăn kơ jih jang bruă pioh diñu ngă; leh anăn ih srăng jao kơ diñu kiă kriê jih jang mnơ̆ng diñu srăng kkung.
Anăn bruă phung găp djuê phung anak êkei Y-Gersôn hlăm sang čhiăm klei bi kƀĭn, leh anăn diñu srăng ngă bruă tui si Y-Ithamar anak êkei khua ngă yang Y-Arôn dlăng.”
“Brei ih čih yap phung anak êkei Y-Mêrari tui si găp djuê diñu, tui si sang ama diñu.
Ih srăng čih yap diñu mơ̆ng phung mâo tlâo pluh thŭn truh kơ êma pluh thŭn, jih jang phung dưi mŭt hlăm bruă, pioh ngă bruă hlăm sang čhiăm klei bi kƀĭn.
Anei mnơ̆ng arăng jao kơ diñu kkung, jing jih jang bruă diñu hlăm sang čhiăm klei bi kƀĭn: mdhă sang čhiăm, mbĭt hŏng giê kkung, kmeh, leh anăn mdhô̆ gơ̆,
leh anăn kmeh wăl jŭm dar mbĭt hŏng mdhô̆, giê knơ̆ng, klei kă, mbĭt hŏng jih jang dŏ digơ̆ leh anăn jih jang mnơ̆ng yua kơ digơ̆. Brei ih hưn anăn dŏ dô ih jao diñu kkung.
Anăn jing bruă kơ phung găp djuê anak êkei Y-Mêrari, jih jang bruă diñu hlăm sang čhiăm klei bi kƀĭn, tui si Y-Ithamar anak êkei khua ngă yang Y-Arôn gai.”
Y-Môis, Y-Arôn, leh anăn phung khua phung ƀuôn sang bi kƀĭn čih yap phung anak êkei Y-Kôhat tui si găp djuê diñu leh anăn tui si sang ama diñu,
mơ̆ng phung mâo tlâo pluh thŭn truh kơ êma pluh thŭn, jih jang dưi mŭt hlăm bruă, pioh ngă bruă hlăm sang čhiăm klei bi kƀĭn.
Mrô čih yap tui si găp djuê diñu mâo dua êbâo kjuh êtuh êma pluh čô.
Dŭm anăn mrô yap phung găp djuê Kôhat, jih jang phung ngă bruă hlăm sang čhiăm klei bi kƀĭn, phung Y-Môis leh anăn Y-Arôn yap tui si klei Yêhôwa mtă leh kơ Y-Môis.
Mrô čih yap phung anak êkei Y-Gersôn, tui si găp djuê diñu, leh anăn tui si sang ama diñu,
mơ̆ng phung mâo tlâo pluh thŭn truh kơ êma pluh thŭn, jih jang phung dưi mŭt hlăm bruă pioh ngă bruă hlăm sang čhiăm klei bi kƀĭn —
mrô čih yap tui si găp djuê diñu, tui si sang ama diñu, mâo dua êbâo năm êtuh tlâo pluh čô.
Dŭm anăn mrô čih yap phung găp djuê anak êkei Y-Gersôn, jih jang phung ngă bruă hlăm sang čhiăm klei bi kƀĭn, phung Y-Môis leh anăn Y-Arôn čih yap leh tui si klei Yêhôwa mtă.
Mrô čih yap phung găp djuê anak êkei Y-Mêrari tui si găp djuê diñu, tui si sang ama diñu,
mơ̆ng phung mâo tlâo pluh thŭn truh kơ êma pluh thŭn, jih jang dưi mŭt hlăm bruă, pioh ngă bruă hlăm sang čhiăm klei bi kƀĭn —
mrô čih yap tui si phung găp djuê diñu mâo tlâo êbâo dua êtuh čô.
Dŭm anăn mrô čih yap găp djuê phung anak êkei Y-Mêrari, phung Y-Môis leh anăn Y-Arôn yap leh tui si klei Yêhôwa mtă kơ Y-Môis.
Jih jang phung Lêwi arăng čih yap leh, phung Y-Môis, Y-Arôn, leh anăn phung khua Israel čih yap leh, tui si găp djuê diñu leh anăn tui si sang ama diñu,
mơ̆ng phung mâo tlâo pluh thŭn truh kơ êma pluh thŭn, jih jang dưi mŭt hlăm bruă pioh ngă bruă leh anăn kkung mnơ̆ng hlăm sang čhiăm klei bi kƀĭn,
phung diñu arăng čih yap leh mâo sa păn êbâo êma êtuh sa păn pluh čô.
Tui si klei Yêhôwa mtă kơ Y-Môis, arăng mdưm diñu, grăp čô kơ bruă diñu pô pioh yua leh anăn kkung dŏ dô; snăn arăng čih yap leh diñu tui si klei Yêhôwa mtă leh kơ Y-Môis.
Yêhôwa lač kơ Y-Môis,
“Mtă bĕ kơ phung ƀuôn sang Israel brei suôt hĕ jih jang mnuih djŏ phŭng mơ̆ng wăl, leh anăn hlei pô mâo klei bi ƀlĕ, leh anăn jih jang čhŏ kyua sô̆ hŏng sa čô djiê leh.
Brei diih suôt phung êkei wăt mniê, suôt diñu kơ êngao wăl, snăn diñu amâo srăng bi čhŏ wăl diñu ôh, ti krah anôk anăn kâo dôk.”
Phung ƀuôn sang Israel ngă snăn, leh anăn suôt diñu kơ êngao wăl; snăn phung ƀuôn sang Israel ngă tui si Yêhôwa lač leh kơ Y-Môis.
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Tơdah sa čô êkei amâodah sa čô mniê ngă sa mta klei soh mnuih khăng ngă êjai amâo dôk sĭt suôr ôh hŏng Yêhôwa leh anăn pô anăn jing soh leh,
ñu srăng hưn klei soh ñu ngă leh; leh anăn ñu srăng lŏ tla wĭt ênŭm, lŏ thiăm kơ dŏ anăn sa kdrêč hlăm êma, leh anăn srăng jao mnơ̆ng anăn kơ pô ñu bi msoh leh.
Ƀiădah tơdah mnuih anăn tla amâo mâo găp djuê giăm dưi mă tŭ mnơ̆ng arăng tla wĭt kyua klei soh anăn ôh, mnơ̆ng tla wĭt anăn arăng srăng ba kơ Yêhôwa brei kơ khua ngă yang, lŏ thiăm sa drei biăp knô kơ klei bi doh klei soh, hŏng biăp anăn khua ngă yang srăng ngă klei bi doh klei soh kơ ñu.
Jih jang mnơ̆ng myơr, jih jang mnơ̆ng doh jăk mơ̆ng phung ƀuôn sang Israel, mnơ̆ng diñu ba kơ khua ngă yang srăng jing dŏ gơ̆;
leh anăn mnơ̆ng doh jăk grăp čô myơr srăng jing dŏ ñu pô; ya mnơ̆ng grăp čô brei leh kơ khua ngă yang srăng jing dŏ gơ̆.’ ”
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Tơdah mô̆ sa čô êkei klah đuĕ leh anăn amâo dôk sĭt suôr ôh hŏng gơ̆,
tơdah sa čô êkei đih ngă soh hŏng ñu, leh anăn klei anăn hgăm kơ ală ung ñu, leh anăn klei anăn amâo êdah ôh, wăt tơdah ñu bi čhŏ leh ñu pô, leh anăn amâo mâo pô hưn ôh klei ñu ngă, kyuadah arăng amâo mâo mă ñu ôh êjai ñu ngă soh;
leh anăn tơdah klei mĭn trih truh kơ gơ̆, leh anăn gơ̆ trih kơ mô̆ gơ̆ pô bi čhŏ leh ñu pô; amâodah tơdah klei mĭn trih truh kơ gơ̆, leh anăn gơ̆ trih kơ mô̆ gơ̆, ƀiădah ñu amâo tuôm bi čhŏ ñu pô ôh;
hlăk anăn êkei anăn srăng atăt mô̆ gơ̆ kơ khua ngă yang, leh anăn djă ba mnơ̆ng myơr kyua ñu tui si klei bhiăn, sa kdrêč hlăm pluh êphah kpŭng ƀhĭ mdiê ôrgơ; gơ̆ amâo srăng hlĭng êa boh ôliwơ leh anăn mnơ̆ng ƀâo mngưi ti dlông dŏ anăn ôh, kyuadah dŏ anăn jing mnơ̆ng myơr kpŭng ƀhĭ kơ klei trih, mnơ̆ng myơr kpŭng ƀhĭ kơ klei bi hdơr, čiăng bi hdơr kơ klei wê.
Khua ngă yang srăng brei mniê anăn nao giăm leh anăn brei ñu dôk dơ̆ng ti anăp Yêhôwa.
Khua ngă yang srăng mă êa doh jăk hlăm sa boh čeh lăn, leh anăn mă đa đa ƀruih mơ̆ng tria hlăm sang čhiăm leh anăn dưm gơ̆ hlăm êa.
Khua ngă yang srăng brei mniê dôk dơ̆ng ti anăp Yêhôwa, ruh hĕ ƀŭk ti boh kŏ mniê, leh anăn dưm ti kngan mniê mnơ̆ng myơr kpŭng ƀhĭ kơ klei bi hdơr, anăn jing mnơ̆ng myơr kpŭng ƀhĭ kơ klei trih. Khua ngă yang srăng djă hlăm kngan ñu êa klei phĭ bi truh klei tăm pah.
Khua ngă yang srăng brei mniê anăn kat asei leh anăn lač kơ ñu, “Tơdah amâo mâo sa čô êkei tuôm đih leh hŏng ih ôh, leh anăn tơdah ih amâo tuôm klah đuĕ ngă klei čhŏ ôh êjai ih dôk ti gŭ klei dưi ung ih, ih srăng jing êngiê kơ êa klei phĭ anei bi truh klei tăm pah.
Ƀiădah tơdah ih klah đuĕ wăt tơdah ih dôk ti gŭ klei dưi ung ih, leh anăn tơdah ih bi čhŏ hĕ ih pô, leh anăn sa čô êkei mkăn amâo djŏ ung ih ôh đih leh hŏng ih,”
(hlăk anăn khua ngă yang brei mniê kat asei kơ klei tăm pah, leh anăn lač kơ mniê) “brei Khua Yang mjing ih mnơ̆ng tăm pah leh, leh anăn mnơ̆ng arăng dlao wač ti krah phung ƀuôn sang ih, êjai Yêhôwa brei sang anak ih kdjuôt leh anăn tian ih bŏk;
brei êa anei bi truh klei tăm pah mŭt hlăm tian prôč ih leh anăn bi bŏk tian ih leh anăn bi kdjuôt sang anak ih.” Leh anăn mniê anăn srăng lač, “Amen, Amen.”
Leh anăn khua ngă yang srăng čih klei tăm pah anei hlăm sa pŏk hră, leh anăn ñu srăng rao gơ̆ hŏng êa phĭ;
leh anăn ñu srăng brei mniê anăn mnăm êa klei phĭ bi truh klei tăm pah, leh anăn êa bi truh klei tăm pah srăng mŭt hlăm ñu brei mâo klei ruă kjham.
Khua ngă yang srăng mă mơ̆ng kngan mniê anăn mnơ̆ng myơr kpŭng ƀhĭ kơ klei trih, leh anăn srăng hdai mnơ̆ng myơr kpŭng ƀhĭ ti anăp Yêhôwa leh anăn ba gơ̆ kơ knưl.
Khua ngă yang srăng mă sa kpăt mnơ̆ng myơr kpŭng ƀhĭ, jing kdrêč bi hdơr, leh anăn čuh gơ̆ ti dlông knưl; leh klei anăn ñu srăng brei mniê mnăm êa anăn.
Tơdah leh gơ̆ brei mniê anăn mnăm êa, tơdah mniê anăn bi čhŏ leh ñu pô leh anăn amâo dôk sĭt suôr ôh hŏng ung ñu, êa bi truh klei tăm pah srăng mŭt hlăm ñu leh anăn mjing klei ruă kjham; tian ñu srăng bŏk, sang anak ñu srăng kdjuôt, leh anăn mniê anăn srăng jing mnơ̆ng tăm pah ti krah phung ƀuôn sang ñu.
Ƀiădah tơdah mniê anăn amâo tuôm bi čhŏ ñu pô ôh leh anăn ñu jing êngeh, snăn ñu srăng jing êngiê, leh anăn ñu srăng kkiêng kơ phung anak.
Anăn klei bhiăn tơdah mâo klei trih, tơdah sa čô mô̆ wăt tơdah dôk ti gŭ klei dưi ung ñu klah đuĕ leh anăn bi čhŏ ñu pô,
amâodah tơdah klei mĭn trih truh kơ sa čô êkei leh anăn ñu trih mô̆ ñu; ñu srăng brei mniê anăn dôk dơ̆ng ti anăp Yêhôwa, leh anăn khua ngă yang srăng ngă hŏng ñu tui hlue jih klei bhiăn anăn.
Snăn ung srăng jing êngiê kơ klei wê, ƀiădah mniê srăng klam klei wê ñu.’ ”
Yêhôwa lač kơ Y-Môis,
“Lač bĕ kơ phung ƀuôn sang Israel, ‘Tơdah sa čô êkei amâodah mniê, êjai ngă klei ƀuăn sa čô Nasirê, čiăng pioh brei ñu pô kơ Yêhôwa,
ñu srăng kăm kpiê leh anăn êa kpiê mrâo djiêt. Ñu amâo dưi mnăm êa msăm mơ̆ng kpiê, kăn dưi mnăm êa msăm mơ̆ng kpiê. Ñu amâo dưi mnăm ôh djăp mta kpiê amâodah ƀơ̆ng boh kriăk ƀâo mrâo amâodah krô leh.
Êjai jih hruê klei pioh brei ñu pô, ñu amâo dưi ƀơ̆ng ôh sa mnơ̆ng kbiă hriê mơ̆ng phŭn boh kriăk ƀâo, wăt asăr mjeh amâodah klĭt.
Êjai jih jang hruê klei ñu ƀuăn kơ klei pioh brei ñu pô, ñu amâo dưi kuêh ôh ƀŭk ñu; tơl bi jih hruê ñu pioh brei ñu pô kơ Yêhôwa, ñu srăng jing doh jăk; brei ñu lui ƀŭk ñu dlông.
Êjai jih jang hruê ñu pioh brei ñu pô kơ Yêhôwa ñu amâo dưi nao giăm asei mlei djiê ôh.
Ñu amâo dưi bi čhŏ ñu pô ôh kyua ama ñu, amĭ ñu, ayŏng adei ñu, amâodah amai adei ñu tơdah digơ̆ djiê; kyuadah klei ñu pioh brei ñu pô kơ Yêhôwa dôk ti boh kŏ ñu.
Êjai jih jang hruê klei pioh brei ñu pô, ñu jing doh jăk kơ Yêhôwa.
Tơdah sa čô djiê bhiâo riâo rit giăm ñu, leh anăn ñu bi čhŏ boh kŏ ñu pioh brei leh, snăn ñu srăng kuêh ƀŭk ñu ti hruê klei bi doh ñu. Ñu srăng kuêh gơ̆ ti hruê tal kjuh.
Ti hruê tal sa păn ñu srăng djă ba kơ khua ngă yang dua drei mgăm amâodah dua drei êđai ktrâo ti ƀăng bhă sang čhiăm klei bi kƀĭn.
Khua ngă yang srăng myơr sa drei jing mnơ̆ng myơr kyua klei soh, leh anăn sa drei mkăn jing mnơ̆ng myơr čuh, leh anăn ngă klei bi doh klei soh ñu, kyuadah ñu ngă soh leh kyua asei mlei djiê. Leh anăn ñu srăng pioh brei boh kŏ ñu hruê anăn mơh,
leh anăn lŏ pioh brei ñu pô kơ Yêhôwa tui si dŭm hruê klei pioh brei ñu pô, leh anăn đoh ba sa drei êđai biăp knô mâo sa thŭn jing mnơ̆ng myơr kơ klei gao klei bhiăn; dŭm hruê ñu pioh brei ñu pô êlâo amâo yap ôh, kyuadah klei ñu pioh brei ñu anăn pô jing čhŏ leh.
Anei klei bhiăn kơ mnuih Nasirê, tơdah bi ruê̆ leh hruê kơ klei pioh brei ñu pô: arăng srăng atăt ba ñu kơ ƀăng bhă sang čhiăm klei bi kƀĭn,
leh anăn ñu srăng myơr mnơ̆ng ñu brei kơ Yêhôwa, sa drei êđai biăp knô mâo sa thŭn amâo mâo anôk jhat ôh jing mnơ̆ng myơr čuh, leh anăn sa drei êđai biăp ana mâo sa thŭn amâo mâo anôk jhat ôh jing mnơ̆ng myơr kyua klei soh, leh anăn sa drei biăp knô amâo mâo anôk jhat ôh jing mnơ̆ng myơr kơ klei êđăp ênang,
leh anăn sa boh bai kpŭng amâo mâo kpei, ƀêñ ngă hŏng kpŭng ƀhĭ bi lŭk hŏng êa boh ôliwơ, leh anăn ƀêñ êpih amâo mâo kpei mia hŏng êa boh ôliwơ, mbĭt hŏng mnơ̆ng myơr kpŭng ƀhĭ wăt mnơ̆ng myơr mnăm.
Khua ngă yang srăng bi êdah mnơ̆ng anăn ti anăp Yêhôwa leh anăn myơr mnơ̆ng ñu myơr kyua klei soh leh anăn mnơ̆ng ñu myơr čuh;
ñu srăng myơr kơ Yêhôwa biăp knô jing mnơ̆ng ngă yang myơr kơ klei êđăp ênang, mbĭt hŏng bai kpŭng amâo mâo kpei; khua ngă yang srăng myơr mbĭt mơh mnơ̆ng myơr kpŭng ƀhĭ leh anăn mnơ̆ng myơr mnăm.
Mnuih Nasirê srăng kuêh boh kŏ ñu pioh brei leh kơ Yêhôwa ti ƀăng bhă sang čhiăm klei bi kƀĭn; ñu srăng mă ƀŭk mơ̆ng boh kŏ ñu pioh brei leh kơ Yêhôwa, leh anăn dưm gơ̆ ti dlông pui dôk ti gŭ mnơ̆ng ngă yang myơr kơ klei êđăp ênang.
Khua ngă yang srăng mă mra biăp knô tŭk ksă leh, leh anăn sa klŏ ƀêñ amâo mâo kpei mơ̆ng bai, leh anăn sa pŏk ƀêñ êpih amâo mâo kpei, leh anăn srăng dưm dŏ anăn ti kngan mnuih Nasirê leh ñu kuêh leh ƀŭk kơ klei pioh brei ñu pô.
Khua ngă yang srăng hdai dŏ anăn jing mnơ̆ng myơr hdai ti anăp Yêhôwa; dŏ anăn jing kdrêč doh jăk pioh kơ khua ngă yang, mbĭt hŏng đah da hdai leh, leh anăn pha myơr leh. Leh klei anăn mnuih Nasirit dưi mnăm kpiê.
Anăn jing klei bhiăn kơ mnuih Nasirê ngă leh klei ƀuăn. Mnơ̆ng ñu myơr kơ Yêhôwa srăng jing tui si ñu ƀuăn êjai jing mnuih Nasirê, êbeh kơ mnơ̆ng mkăn ñu dưi mâo. Tui si klei ƀuăn ñu ngă leh, snăn ñu srăng ngă tui si klei bhiăn kơ klei pioh brei ñu jing sa čô mnuih Nasirê.’ ”
Yêhôwa lač kơ Y-Môis,
“Lač bĕ kơ Y-Arôn leh anăn kơ phung anak êkei ñu, ‘Snei diih srăng hơêč hmưi kơ phung ƀuôn sang Israel; diih srăng lač kơ diñu:
Akâo kơ Yêhôwa brei klei jăk jĭn kơ ih leh anăn kiă kriê ih;
akâo kơ Yêhôwa mtrang ƀô̆ mta ñu kơ ih, leh anăn pap kơ ih.
Akâo kơ Yêhôwa kngưr dlăng kơ ih, leh anăn brei klei êđăp ênang kơ ih.’
Msĕ snăn diñu srăng dưm anăn kâo ti dlông phung ƀuôn sang Israel, leh anăn kâo srăng brei klei jăk jĭn kơ diñu.”
Ti hruê leh Y-Môis mdơ̆ng sang čhiăm, trôč leh êa ƀâo mngưi leh anăn pioh brei gơ̆ mbĭt hŏng jih jang mnơ̆ng yua kơ gơ̆, trôč leh êa ƀâo mngưi leh anăn pioh brei knưl mbĭt hŏng jih jang mnơ̆ng yua kơ gơ̆,
phung khua Israel, phung khua kơ sang ama diñu, phung khua kơ phung găp djuê kiă kriê phung arăng yap leh,
myơr leh anăn ba mnơ̆ng diñu myơr ti anăp Yêhôwa, năm boh êdeh mâo mnơ̆ng guôm leh anăn pluh dua drei êmô, sa boh êdeh kơ dua čô khua, leh anăn sa drei êmô kơ grăp čô khua; diñu myơr mnơ̆ng anăn ti anăp sang čhiăm.
Hlăk anăn Yêhôwa lač kơ Y-Môis,
“Tŭ bĕ mnơ̆ng anei mơ̆ng diñu pioh yua digơ̆ kơ bruă hlăm sang čhiăm klei bi kƀĭn, leh anăn brei digơ̆ kơ phung Lêwi, kơ grăp čô tui si bruă ñu.”
Snăn Y-Môis mă êdeh leh anăn êmô anăn leh anăn brei digơ̆ kơ phung Lêwi.
Ñu brei dua boh êdeh leh anăn pă drei êmô kơ phung anak êkei Y-Gersôn tui si bruă diñu.
Ñu brei pă boh êdeh leh anăn sa păn drei êmô kơ phung anak êkei Y-Mêrari tui si bruă diñu, ti gŭ klei Y-Ithamar anak êkei khua ngă yang Y-Arôn kiă kriê.
Ƀiădah ñu amâo brei ôh kơ phung anak êkei Y-Kôhat, kyuadah arăng jao kơ diñu răng kriê leh anăn kkung ti mra mnơ̆ng doh jăk.
Phung khua myơr mnơ̆ng myơr kơ klei pioh brei knưl ti hruê arăng trôč gơ̆ hŏng êa ƀâo mngưi; leh anăn phung khua myơr mnơ̆ng diñu myơr ti anăp knưl.
Yêhôwa lač kơ Y-Môis, “Grăp hruê, sa čô phung khua srăng myơr mnơ̆ng kơ klei pioh brei knưl.”
Pô myơr mnơ̆ng hruê êlâo hĭn jing Y-Nahsôn anak êkei Y-Aminadap mơ̆ng găp djuê Yuđa,
leh anăn mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm prăk boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Nahsôn anak êkei Y-Aminadap myơr.
Ti hruê tal dua Y-Nêthanel anak êkei Y-Suar, khua kơ găp djuê Isakar, myơr mnơ̆ng.
Mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm prăk boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô êma drei êđai biăp knô mâo sa thŭn. Anei mnơ̆ng Y-Nêthanel anak êkei Y-Suar myơr.
Ti hruê tal tlâo Y-Êliap anak êkei Y-Hêlôn, khua kơ phung êkei găp djuê Sabulôn:
mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm prăk boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Êliap anak êkei Y-Hêlôn myơr.
Ti hruê tal pă Y-Êlisur anak êkei Y-Sêdur, khua kơ phung êkei găp djuê Ruben:
mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm prăk boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Êlisur anak êkei Y-Sêdur myơr.
Ti hruê tal êma Y-Sêlumiel anak êkei Y-Surisadai, khua kơ phung êkei găp djuê Simêôn:
mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm prăk boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Sêlumiel anak êkei Y-Surisadai myơr.
Ti hruê tal năm Y-Êliasap anak êkei Y-Dêuel, khua kơ phung êkei găp djuê Gat:
mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm prăk boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Êliasap anak êkei Y-Dêuel myơr.
Ti hruê tal kjuh Y-Êlisama anak êkei Y-Amihut, khua kơ phung êkei găp djuê Êphraim:
mnơ̆ng ñu myơr jing sa boh hlao prăk boh ktrŏ sa êtuh tlâo pluh sêkel, sa boh hmăm prăk boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Êlisama anak êkei Y-Amihut myơr.
Ti hruê tal sa păn Y-Gamaliêl anak êkei Y-Pêdasur khua kơ phung êkei găp djuê Manasê:
mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm prăk boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Gamaliêl anak êkei Y-Pêdasur myơr.
Ti hruê tal dua păn Y-Abidan anak êkei Y-Gidêôni, khua kơ phung êkei găp djuê Benjamin:
mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm prăk boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Abidan anak êkei Y-Gidêôni myơr.
Ti hruê tal pluh Y-Ahiêser anak êkei Y-Amisadai, khua kơ phung êkei găp djuê Dan:
mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Ahiêser anak êkei Y-Amisadai myơr.
Ti hruê tal pluh sa Y-Pagiel anak êkei Y-Ôkran, khua kơ phung êkei găp djuê Aser:
mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr kpŭng ƀhĭ;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi;
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Pagiel anak êkei Y-Ôkran myơr.
Ti hruê tal pluh dua Y-Ahira anak êkei Y-Ênan, khua kơ phung êkei găp djuê Naptali:
mnơ̆ng ñu myơr jing sa boh hlao prăk boh ktrŏ gơ̆ sa êtuh tlâo pluh sêkel, sa boh hmăm prăk boh ktrŏ gơ̆ kjuh pluh sêkel tui si sêkel hlăm adŭ doh jăk, jih dua dŏ anăn bŏ hŏng kpŭng ƀhĭ bi lŭk hŏng êa boh ôliwơ jing mnơ̆ng myơr čuh;
sa boh jam mah boh ktrŏ gơ̆ pluh sêkel bŏ hŏng mnơ̆ng ƀâo mngưi,
sa drei êmô knô dam, sa drei biăp knô, sa drei êđai biăp knô mâo sa thŭn jing mnơ̆ng myơr čuh;
sa drei bê knô jing mnơ̆ng myơr kyua klei soh;
leh anăn kơ klei ngă yang myơr mnơ̆ng kơ klei êđăp ênang, dua drei êmô knô, êma drei biăp knô, êma drei bê knô, êma drei êđai biăp knô mâo sa thŭn. Anei mnơ̆ng Y-Ahira anak êkei Y-Ênan myơr.
Anăn mnơ̆ng phung khua Israel myơr pioh brei knưl ti hruê arăng trôč gơ̆ êa ƀâo mngưi: pluh dua boh hlao prăk, pluh dua boh hmăm prăk, pluh dua boh jam mah,
grăp boh hlao prăk boh ktrŏ gơ̆ sa êtuh tlâo pluh sêkel, leh anăn grăp boh hmăm boh ktrŏ gơ̆ kjuh pluh sêkel, boh ktrŏ jih jang mnơ̆ng hŏng prăk mâo dua êbâo pă êtuh sêkel tui si sêkel hlăm adŭ doh jăk,
pluh dua boh jam mah bŏ hŏng mnơ̆ng ƀâo mngưi, boh ktrŏ grăp boh jam pluh sêkel tui si sêkel hlăm adŭ doh jăk, boh ktrŏ jih jang jam mah mâo sa êtuh dua pluh sêkel;
jih jang êmô biăp kơ mnơ̆ng myơr čuh mâo pluh dua drei êmô knô, pluh dua drei biăp knô, pluh dua drei êđai biăp knô mâo sa thŭn, mbĭt hŏng mnơ̆ng myơr kpŭng ƀhĭ; leh anăn pluh dua drei bê knô jing mnơ̆ng myơr kyua klei soh;
jih jang êmô biăp kơ klei ngă yang myơr mnơ̆ng kơ klei êđăp ênang mâo dua pluh pă drei êmô knô, năm pluh drei biăp knô, năm pluh drei bê knô, năm pluh drei êđai biăp knô mâo sa thŭn. Anăn mnơ̆ng myơr kơ klei pioh brei knưl leh arăng trôč gơ̆ êa ƀâo mngưi.
Tơdah Y-Môis mŭt hlăm sang čhiăm klei bi kƀĭn čiăng blŭ hrăm hŏng Yêhôwa, ñu hmư̆ asăp blŭ kơ ñu mơ̆ng dlông kđhăp klei pap brei ti dlông hip klei bi mguôp, plah wah dua čêrubim, leh anăn asăp anăn blŭ kơ ñu.
Yêhôwa lač kơ Y-Môis,
“Lač bĕ kơ Y-Arôn, Tơdah ih mdơ̆ng pui kđen, kjuh boh pui kđen anăn srăng bi mngač ti anăp jơ̆ng diăn.”
Y-Arôn ngă snăn; ñu mdơ̆ng pui kđen gơ̆ čiăng bi mngač ti anăp jơ̆ng diăn, tui si Yêhôwa mtă leh kơ Y-Môis.
Anei jing klei arăng ngă jơ̆ng diăn, hŏng mah arăng tia; mơ̆ng jơ̆ng truh ti mnga ñu jing bruă arăng tia, tui si rup Yêhôwa ktrâo leh kơ Y-Môis, msĕ snăn ñu ngă jơ̆ng diăn.
Yêhôwa lač kơ Y-Môis,
“Mă bĕ phung Lêwi mơ̆ng krah phung ƀuôn sang Israel leh anăn bi doh hĕ diñu.
Snei brei ih ngă kơ diñu čiăng bi doh diñu: hƀrah êa klei bi doh ti dlông diñu, brei diñu kuêh jih jang mlâo asei mlei diñu, boh čhiăm ao diñu, leh anăn bi doh diñu pô.
Leh anăn brei diñu mă sa drei êmô knô dam mbĭt hŏng mnơ̆ng myơr kpŭng ƀhĭ bi lŭk hŏng êa boh ôliwơ, leh anăn brei ih mă sa drei êmô knô dam mkăn jing mnơ̆ng myơr kyua klei soh.
Brei ih bi êdah phung Lêwi ti anăp sang čhiăm klei bi kƀĭn, leh anăn bi kƀĭn jih jang phung ƀuôn sang Israel.
Tơdah ih bi êdah phung Lêwi ti anăp Yêhôwa, phung ƀuôn sang Israel srăng bă kngan diñu ti phung Lêwi,
leh anăn Y-Arôn srăng myơr phung Lêwi ti anăp Yêhôwa jing mnơ̆ng myơr hdai mơ̆ng phung ƀuôn sang Israel, čiăng kơ diñu dưi mă bruă kơ Yêhôwa.
Leh anăn phung Lêwi srăng bă kngan diñu ti boh kŏ jih jang êmô knô; leh anăn ih srăng myơr sa drei jing mnơ̆ng myơr kyua klei soh, leh anăn sa drei mkăn jing mnơ̆ng myơr čuh kơ Yêhôwa, čiăng ngă klei bi doh klei soh phung Lêwi.
Ih srăng brei phung Lêwi đru Y-Arôn leh anăn phung anak êkei ñu, leh anăn ih srăng myơr diñu jing mnơ̆ng myơr hdai kơ Yêhôwa.
Snăn ih srăng pioh brei phung Lêwi mơ̆ng krah phung ƀuôn sang Israel, leh anăn phung Lêwi srăng jing phung kâo.
Leh klei anăn phung Lêwi srăng mŭt mă bruă hlăm sang čhiăm klei bi kƀĭn, tơdah ih bi doh diñu leh, leh anăn myơr diñu jing mnơ̆ng myơr hdai.
Kyuadah kâo pô brei leh ênŭm jih jang diñu kơ kâo mơ̆ng krah phung ƀuôn sang Israel hrô kơ jih jang phung anak kkiêng tal êlâo mơ̆ng jih jang phung ƀuôn sang Israel.
Kyuadah jih jang phung anak kkiêng tal êlâo hlăm phung ƀuôn sang Israel jing dŏ kâo, mnuih wăt hlô mnơ̆ng; hlăm hruê kâo bi mdjiê leh jih jang phung anak kkiêng tal êlâo hlăm čar Êjip, kâo pioh brei leh diñu kơ kâo pô.
Leh anăn kâo mă leh phung Lêwi hrô kơ jih jang phung anak kkiêng tal êlâo mơ̆ng phung ƀuôn sang Israel.
Leh anăn kâo brei leh phung Lêwi jing mnơ̆ng brei kơ Y-Arôn leh anăn kơ phung anak êkei ñu mơ̆ng krah phung ƀuôn sang Israel, ngă bruă kơ phung ƀuôn sang Israel ti sang čhiăm klei bi kƀĭn, leh anăn ngă klei bi doh klei soh phung ƀuôn sang Israel, čiăng amâo mâo ôh klei truh jhat ti krah phung ƀuôn sang Israel tơdah phung ƀuôn sang Israel nao giăm adŭ doh jăk.”
Snăn Y-Môis, Y-Arôn, leh anăn jih jang phung ƀuôn sang Israel bi kƀĭn ngă hŏng phung Lêwi tui si jih jang klei Yêhôwa mtă leh kơ Y-Môis djŏ kơ phung Lêwi, snăn phung ƀuôn sang Israel ngă hŏng diñu.
Phung Lêwi bi doh diñu pô kơ klei soh, leh anăn boh čhiăm ao diñu; Y-Arôn myơr diñu jing mnơ̆ng myơr hdai ti anăp Yêhôwa, leh anăn Y-Arôn ngă klei bi doh klei soh diñu čiăng bi doh diñu.
Leh klei anăn phung Lêwi mŭt mă bruă diñu hlăm sang čhiăm klei bi kƀĭn đru Y-Arôn leh anăn phung anak êkei ñu; tui si Yêhôwa mtă leh kơ Y-Môis djŏ kơ phung Lêwi, snăn arăng ngă hŏng diñu.
Yêhôwa lač kơ Y-Môis,
“Anei klei djŏ kơ phung Lêwi: mơ̆ng phung mâo dua pluh êma thŭn kơ dlông diñu srăng mŭt mă bruă hlăm sang čhiăm klei bi kƀĭn;
leh anăn mơ̆ng êma pluh thŭn diñu srăng kbiă mơ̆ng bruă leh anăn amâo lŏ mă bruă ôh,
ƀiădah kăp đru phung ayŏng adei diñu hlăm sang čhiăm klei bi kƀĭn, čiăng kiă kriê mnơ̆ng arăng jao leh kơ diñu, leh anăn diñu amâo srăng ngă bruă ôh. Brei ih ngă snăn kơ phung Lêwi êjai jao bruă kơ diñu.”
Yêhôwa lač kơ Y-Môis hlăm kdrăn tač Sinai, mlan tal sa, thŭn tal dua leh diñu kbiă mơ̆ng čar Êjip, lač,
“Brei phung ƀuôn sang Israel hdơr pioh Knăm Klei Găn ti hruê bi kčah leh.
Ti hruê pluh pă mlan anei ti wai băk, brei diih hdơr pioh gơ̆ tui si hruê bi kčah leh; brei diih hdơr pioh gơ̆ tui hlue jih jang klei bhiăn leh anăn jih jang klei mtă.”
Snăn Y-Môis lač kơ phung ƀuôn sang Israel brei diñu hdơr pioh Knăm Klei Găn.
Leh anăn diñu hdơr pioh Knăm Klei Găn hlăm mlan tal sa, ti hruê tal pluh pă mlan anăn, ti wai băk, hlăm kdrăn tač Sinai; snăn phung ƀuôn sang Israel ngă leh tui hlue jih jang klei Yêhôwa mtă leh kơ Y-Môis.
Leh anăn mâo đa đa mnuih čhŏ leh kyua sô̆ hŏng asei mlei mnuih djiê, snăn diñu amâo dưi ôh hdơr pioh Knăm Klei Găn hruê anăn; leh anăn hruê anăn diñu hriê ti anăp Y-Môis leh anăn Y-Arôn,
leh anăn phung mnuih anăn lač kơ Y-Môis, “Hmei jing čhŏ leh kyua sô̆ asei mlei mnuih djiê; si ngă arăng ghă hmei myơr mnơ̆ng myơr kơ Yêhôwa ti hruê bi kčah leh ti krah phung ƀuôn sang Israel?”
Y-Môis lač kơ diñu, “Guôn bĕ, čiăng kâo dưi hmư̆ ya klei Yêhôwa srăng mtă djŏ kơ diih.”
Yêhôwa lač kơ Y-Môis,
“Lač bĕ kơ phung ƀuôn sang Israel, Tơdah sa čô hlăm phung diih amâodah hlăm phung anak čô diih jing čhŏ kyua sô̆ asei mlei djiê, amâodah hiu hlăm anôk kbưi, ăt ñu srăng hdơr pioh Knăm Klei Găn kơ Yêhôwa.
Hlăm mlan tal dua ti hruê pluh pă ti wai băk, diñu srăng hdơr pioh gơ̆; diñu srăng ƀơ̆ng gơ̆ hŏng kpŭng amâo mâo kpei leh anăn djam phĭ.
Diñu amâo srăng lui sa mnơ̆ng ôh truh ti aguah, kăn bi joh sa ƀĕ klang gơ̆ rei; diñu srăng hdơr pioh gơ̆ tui si jih jang klei mtă djŏ kơ Knăm Klei Găn.
Ƀiădah pô jing doh leh anăn amâo hiu anôk kbưi, ƀiădah amâo hdơr pioh ôh Knăm Klei Găn, pô anăn arăng srăng khăt hĕ mơ̆ng phung ƀuôn sang ñu, kyuadah ñu amâo tuôm myơr mnơ̆ng myơr kơ Yêhôwa ôh ti hruê bi kčah leh; mnuih anăn srăng klam klei soh ñu.
Leh anăn tơdah sa čô tue dôk jưh bhiâo ti krah diih, leh anăn čiăng hdơr pioh Klei Găn kơ Yêhôwa, tui si klei mtă djŏ kơ Klei Găn leh anăn tui si klei bhiăn gơ̆, snăn ñu srăng ngă; diih srăng mâo sa klei bhiăn kơ pô dôk jưh bhiâo leh anăn kơ mnuih ƀuôn sang pô.”
Ti hruê arăng mdơ̆ng sang čhiăm knam guôm sang čhiăm, sang čhiăm klei bi mguôp; leh anăn ti tlam truh kơ aguah knam dôk ti dlông sang čhiăm msĕ si pui.
Ñu jing nanao snăn; knam guôm sang čhiăm êjai hruê, leh anăn jing msĕ si pui êjai mlam.
Tơdah knam đĭ phă dlông mơ̆ng sang čhiăm, leh klei anăn phung ƀuôn sang Israel đuĕ nao; leh anăn ti anôk knam trŭn dôk, tinăn phung ƀuôn sang Israel dôk jưh.
Phung ƀuôn sang Israel đuĕ nao tui si klei Yêhôwa mtă, leh anăn diñu dôk jưh tui si klei Yêhôwa mtă mơh. Diñu dôk jưh tui si dŭm boh sui knam dôk ti dlông sang čhiăm.
Wăt tơdah knam ăt dôk ti dlông sang čhiăm lu hruê, phung ƀuôn sang Israel ăt djă bruă Yêhôwa leh anăn amâo đuĕ nao ôh.
Tăp năng knam dôk ƀiă hruê ti dlông sang čhiăm, leh anăn diñu ăt dôk jưh tui si klei Yêhôwa mtă; leh anăn diñu đuĕ nao tui si klei Yêhôwa mtă mơh.
Tăp năng knam ăt dôk mơ̆ng tlam truh kơ aguah; leh anăn tơdah knam đĭ kơ dlông êjai aguah, diñu đuĕ nao yơh, amâodah tơdah knam ăt dôk sa hruê leh anăn sa mlam, tơdah knam đĭ kơ dlông diñu đuĕ nao yơh.
Thâodah knam ăt dôk ti dlông sang čhiăm dua hruê amâodah sa mlan, amâodah sui hĭn ăt dôk tinăn, phung ƀuôn sang Israel dôk jưh leh anăn amâo đuĕ nao ôh; ƀiădah tơdah knam đĭ kơ dlông diñu đuĕ nao yơh.
Diñu jưh tui si klei Yêhôwa mtă, leh anăn diñu đuĕ nao tui si klei Yêhôwa mtă mơh; diñu ăt djă bruă Yêhôwa tui si Yêhôwa mtă kơ Y-Môis.
Klei bi hriêng Y-Salômôn anak êkei Y-Đawit mtao phung Israel:
Čiăng kơ mnuih dưi truh kơ klei thâo mĭn leh anăn klei hriăm, thâo kiă kriê pô, čiăng thâo săng klei blŭ êlam,
čiăng mă tŭ klei mtô mơ̆ng klei knhâo čiăng ngă klei kpă, klei djŏ, leh anăn klei ênuah,
čiăng brei klei thâo tĭng ksiêm kơ phung mluk, klei thâo mĭn leh anăn klei knhâo kơ êkei hlăk ai.
Wăt pô thâo mĭn dưi dôk hmư̆ msĕ mơh, leh anăn hriăm čiăng thâo mĭn hĭn; leh anăn pô thâo săng dưi mâo klei knhâo knhăk.
Čiăng thâo săng klei bi hriêng leh anăn klei bi hmô, klei phung thâo mĭn blŭ leh anăn mđăo.
Klei huĭ mpŭ kơ Yêhôwa jing klei kčưm kơ klei thâo săng; phung mluk bi êmut kơ klei thâo mĭn leh anăn klei bi hriăm.
Anak kâo, dôk hmư̆ bĕ klei ama ih bi hriăm ih, leh anăn đăm hngah hĕ ôh klei amĭ ih mtô;
kyuadah klei anăn jing kwang mnga siam kơ boh kŏ ih, leh anăn klei băk siam ti kkuê ih.
Anak kâo, tơdah phung soh čiăng mplư ih, đăm ih gưt ôh.
Tơdah diñu lač, “Hriê mbĭt hŏng hmei; brei drei kăp tuh êrah, brei drei ngă ênap kăp ngă kơ pô amâo mâo soh ôh.
Msĕ si Ƀuôn Phung Djiê brei drei lun ƀơ̆ng diñu hdĭp kluôm, msĕ si phung trŭn kơ Ƀăng Êlam.
Drei srăng ƀuh djăp mta ngăn yuôm, drei srăng bi bŏ sang drei hŏng dŏ dô drei plah mă.
Bi mguôp bĕ mbĭt hŏng hmei, jih jang drei srăng mâo knŏng sa kdŭng prăk.”
Anak kâo, đăm êbat mbĭt hŏng diñu ôh, kơ̆ng hĕ jơ̆ng ih đăm tui hlue êlan diñu ôh.
Kyuadah jơ̆ng diñu êran čiăng ngă klei jhat, leh anăn diñu ruăt tuh êrah.
Kyuadah hơăi mang yơh dăng ñuăl ti anăp ală čĭm čap ƀuh hĕ leh.
Ƀiădah phung anei dôk kăp čiăng tuh êrah diñu pô, diñu ngă ênap mă klei hdĭp diñu pô.
Msĕ snăn yơh klei knhal tuč kơ jih jang phung ngă klei jhat čiăng ƀơ̆ng ngăn; klei khăp kơ dŏ dô srăng bi luč klei hdĭp phung jao diñu pô kơ klei anăn.
Klei knhâo ur kraih hlăm êlan dơ̆ng, ñu ur ti krah sang mnia.
Ñu iêu ti anôk êlan bi kkuh mâo lu mnuih; ñu blŭ ti ƀăng jang ƀuôn prŏng:
“Ơ phung mluk, dŭm boh sui diih srăng khăp jing mluk? Dŭm boh sui phung mưč srăng mơak hŏng klei diñu mưč, leh anăn phung mluk bi êmut kơ klei thâo mĭn?
Dôk hmư̆ klei kâo ƀuah, nĕ anei, kâo srăng tuh Mngăt Myang kâo kơ diih, kâo srăng brei diih thâo klei kâo blŭ.
Kyuadah kâo iêu leh anăn diih hngah, amâo čiăng hmư̆ ôh; kâo pưi kngan jak leh anăn amâo mâo pô uêñ kơ klei anăn ôh.
Ƀiădah diih hngah hĕ jih jang klei kâo kčĕ, leh anăn amâo tŭ ôh klei kâo ƀuah.
Kâo msĕ mơh srăng tlao tơdah diih mâo klei knap mñai; kâo srăng mưč tơdah klei bi huĭ truh kơ diih,
tơdah klei bi huĭ truh kơ diih msĕ si angĭn êbŭ, leh anăn klei knap mñai srăng truh kơ diih msĕ si angĭn đrŭng, tơdah klei rŭng răng leh anăn klei ênguôt truh kơ diih.
Hlăk anăn diih srăng iêu kâo, ƀiădah kâo amâo srăng lŏ wĭt lač ôh; diih srăng duah kâo hŏng jih ai tiê, ƀiădah diih amâo srăng ƀuh kâo ôh.
Kyuadah diih bi êmut leh kơ klei thâo mĭn, leh anăn amâo ruah ôh klei huĭ mpŭ kơ Yêhôwa,
amâo tŭ ôh klei kâo kčĕ leh anăn bi êmut kơ jih klei kâo ƀuah.
Kyuanăn diih srăng ƀơ̆ng boh tui si êlan diih tui, leh anăn trei hŏng klei diih mnêč.
Phung mluk djiê kyuadah diñu tui êlan wê, leh anăn klei diñu amâo uêñ ôh srăng bi rai diñu.
Ƀiădah hlei pô dôk hmư̆ kâo srăng dôk hơĭt, leh anăn srăng dôk êđăp ênang, amâo huĭ kơ klei jhat ôh.”
Klei Mtao Salômôn blŭ bi hriêng: Sa čô anak êkei thâo mĭn bi mơak kơ ama ñu, ƀiădah sa čô anak êkei mluk bi ênguôt amĭ ñu.
Dŏ ngăn arăng mâo hŏng klei amâo kpă amâo jing yuôm ôh, ƀiădah klei kpă ênô bi mtlaih mơ̆ng klei djiê.
Yêhôwa amâo brei ôh phung kpă ênô ư̆ êpa, ƀiădah Ñu hngah klei phung ƀai tluh.
Hlei pô alah mă bruă bi ƀun ƀin ñu pô, ƀiădah kngan pô kriăng bi mdrŏng.
Sa čô anak êkei mkăm pioh êjai yan bhang jing thâo mĭn, ƀiădah sa čô anak êkei pĭt êjai yan puôt brei klei hêñ.
Mâo klei jăk jĭn ti dlông boh kŏ mnuih kpă ênô, ƀiădah ƀăng êgei phung ƀai mdăp klei jhat.
Klei hdơr kơ mnuih kpă ênô jing klei jăk jĭn, ƀiădah anăn phung jhat ƀai srăng luč rai.
Hlei pô mâo ai tiê thâo mĭn srăng gưt klei mtă, ƀiădah pô mluk kreh blŭ srăng rai luč.
Hlei pô êbat hlăm klei ênuah ênô êbat hŏng klei hnŭk ênang, ƀiădah hlei pô êbat êlan wê arăng srăng mâo mă.
Hlei pô kliêk ală ngă klei rŭng, pô mluk blŭ lu srăng rai luč.
Ƀăng êgei mnuih kpă ênô jing akŏ klei hdĭp, ƀiădah ƀăng êgei phung ƀai mdăp klei jhat.
Klei bi êmut mčhur klei bi msao, ƀiădah klei khăp guôm jih klei soh.
Mnuih thâo săng blŭ klei knhâo, ƀiădah pô kƀah klei thâo săng arăng srăng čăm hŏng giê hnuăt.
Phung thâo mĭn mkuôm pioh klei thâo mĭn lu, ƀiădah klei mnuih mluk blŭ brei klei bi rai truh.
Ngăn drăp mnuih mdrŏng jing msĕ si kđông kjăp kơ ñu, klei phung ƀun ƀin kƀah mjing klei bi rai kơ diñu.
Ênoh mưn kơ mnuih kpă ênô atăt kơ klei hdĭp, boh mnga mnuih jhat mâo atăt kơ klei bi kmhal.
Hlei pô tŭ klei bi hriăm dôk hlăm êlan nao kơ klei hdĭp, ƀiădah hlei pô hngah klei mkra srăng klah đuĕ.
Hlei pô mdăp klei bi êmut mâo kƀông luar, leh anăn hlei pô blŭ mčeh jing sa čô mluk.
Hlăm klei arăng blŭ lu ênưih mâo klei soh, ƀiădah pô răng kơ êlah ñu jing pô thâo mĭn.
Êlah mnuih kpă ênô jing msĕ si prăk doh, ai tiê phung ƀai amâo yuôm ôh.
Êlah pô kpă ênô čiêm lu mnuih, ƀiădah phung mluk djiê kyua kƀah klei thâo săng.
Klei jăk jĭn Yêhôwa bi mdrŏng mnuih, leh anăn Ñu amâo lŏ thiăm klei ênguôt ôh.
Sa čô mluk yap klei ngă soh jing msĕ si klei hlăp, ƀiădah klei ngă hŏng klei thâo mĭn bi mơak kơ pô mâo klei thâo săng.
Klei phung ƀai hyưt srăng truh kơ diñu pô, ƀiădah arăng srăng brei ya klei mnuih kpă ênô čiăng.
Tơdah angĭn êbŭ êgao leh, amâo lŏ mâo phung ƀai ôh, ƀiădah mnuih kpă ênô dôk kjăp hlŏng lar.
Msĕ si êa msăm ngă kơ êgei leh anăn săp pui ngă kơ ală, msĕ snăn mnuih alah jing kơ pô tiŏ nao ñu.
Klei huĭ mpŭ kơ Yêhôwa bi sui hruê arăng dôk hdĭp, ƀiădah thŭn phung soh dôk hdĭp jing ƀiă.
Klei phung kpă ênô čang hmăng srăng truh hŏng klei hơ̆k, ƀiădah klei phung ƀai čang guôn amâo srăng truh ôh.
Êlan Yêhôwa jing kđông mgang kơ phung kpă ênô, ƀiădah jing klei bi rai kơ phung ngă ƀai.
Phung kpă ênô amâo srăng mgei ôh, ƀiădah phung ƀai amâo srăng dôk hlăm čar ôh.
Ƀăng êgei mnuih kpă ênô bi kbiă klei thâo mĭn, ƀiădah arăng srăng khăt hĕ êlah phung wê.
Êlah mnuih kpă ênô thâo blŭ klei bi mơak, ƀiădah ƀăng êgei phung ƀai blŭ klei wê.
Yêhôwa bi êmut kheh kơ knăng mkă soh, ƀiădah Ñu mơak hŏng knăng mkă djŏ.
Tơdah klei mgao truh, klei hêñ truh mơh; ƀiădah klei thâo mĭn dôk mbĭt hŏng phung luă gŭ.
Klei ênuah ênô phung kpă ênô atăt gai digơ̆, ƀiădah klei mdêč mdar phung lhiăr bi rai diñu pô.
Ngăn drăp amâo yuôm ôh ti hruê klei ngêñ, ƀiădah klei kpă ênô bi mtlaih arăng mơ̆ng klei djiê.
Klei kpă ênô mnuih kpă srăng bi kpă êlan ñu, ƀiădah mnuih ƀai srăng êbuh kyua klei ƀai ñu pô.
Klei kpă ênô phung kpă srăng bi mtlaih digơ̆, ƀiădah phung lhiăr djŏ ƀưi klei tluh diñu pô.
Tơdah mnuih ƀai djiê, klei ñu čang hmăng rai luč, leh anăn klei mnuih wê čang guôn amâo truh ôh.
Arăng bi mtlaih mnuih kpă ênô mơ̆ng klei rŭng răng, ƀiădah klei rŭng răng anăn truh kơ mnuih ƀai.
Sa čô mnuih ƀai čiăng bi rai pô riêng gah ñu hŏng klei ñu blŭ, ƀiădah hŏng klei thâo mĭn mnuih kpă ênô srăng tlaih.
Tơdah phung kpă ênô mâo klei jăk jĭn, jih ƀuôn dôk hơ̆k mơak, leh anăn tơdah phung ƀai rai luč, arăng driâo hơ̆k.
Hŏng klei jăk jĭn phung kpă ênuah ƀuôn mâo klei đĭ kyar, ƀiădah phung ƀai mdlưh ƀuôn hŏng klei diñu blŭ.
Pô mưč kơ riêng gah ñu kƀah klei thâo mĭn, ƀiădah mnuih mâo klei thâo săng dôk ñăt.
Pô kreh yăl dliê bi êdah klei hgăm, ƀiădah hlei pô mâo ai tiê sĭt suôr amâo bi êdah klei hgăm ôh.
Tơdah amâo mâo klei atăt gai ôh phung ƀuôn sang srăng lĕ, ƀiădah mâo klei hơĭt tơdah mâo lu mnuih đru kčĕ.
Hlei pô rơ̆ng kơ sa čô tue srăng mâo klei luh liê kyua klei anăn, ƀiădah hlei pô bi êmut kơ klei rơ̆ng anăn mâo klei hnŭk ênang.
Arăng srăng mpŭ kơ mniê mâo knuih jăk, ƀiădah phung êkei jhŏng ƀai mâo knŏng klei mdrŏng.
Mnuih jăk ngă jăk kơ mngăt ñu pô, ƀiădah mnuih jhŏng ƀai bi rŭng kđeh ñu pô.
Mnuih ƀai ƀơ̆ng ênoh hŏng klei mplư, ƀiădah hlei pô ngă klei kpă ênô srăng mâo klei mưn sĭt nik.
Hlei pô dôk kjăp hlăm klei kpă ênô srăng hdĭp, ƀiădah hlei pô duah ngă klei ƀai srăng djiê.
Yêhôwa bi êmut phung mâo klei mĭn wê, ƀiădah phung amâo mâo klei soh ôh bi mơak kơ Ñu.
Brei ih thâo sĭt mnuih soh amâo srăng tlaih kơ klei bi kmhal ôh, ƀiădah phung kpă ênô srăng tlaih.
Msĕ si sa boh kông mah ti adŭng ŭn, msĕ snăn mơh mniê siam amâo mâo klei thâo mĭn ôh.
Klei phung kpă ênô čiăng knŏng bi truh klei jăk, klei phung ƀai čiăng bi truh klei ngêñ.
Sa čô mnuih brei hŏng klei kmah, ƀiădah ăt đĭ mdrŏng hĭn, sa čô mnuih mkăn amâo brei ênŭm tui si klei djŏ ôh, ƀiădah ăt mâo klei kƀah.
Sa čô kmah srăng đĭ mdrŏng hĭn, leh anăn hlei pô đru arăng, arăng srăng đru ñu msĕ mơh.
Phung ƀuôn sang tăm pah kơ pô pioh mdiê ƀlê kơ ñu pô, ƀiădah hlei pô čhĭ gơ̆ srăng mâo klei jăk jĭn.
Hlei pô tui duah klei jăk mâo klei pap, ƀiădah hlei pô tui duah klei jhat srăng mâo klei jhat.
Hlei pô knang kơ klei mdrŏng ñu pô srăng lĕ, ƀiădah phung kpă ênô srăng đĭ kyar msĕ si hla kyâo mtah.
Hlei pô bi rŭng sang ñu pô srăng dưn angĭn, leh anăn mnuih mluk srăng jing hlŭn kơ mnuih thâo mĭn.
Boh mnuih kpă ênô jing sa ƀĕ ana kyâo klei hdĭp, leh anăn pô atăt phung mnuih kơ klei đăo jing pô thâo mĭn.
Tơdah arăng bi wĭt klei djŏ kơ mnuih kpă ênô ti lăn ala anei, kdlưn hĭn arăng srăng bi wĭt ya klei djŏ kơ pô ƀai leh anăn pô soh.
Hlei pô khăp kơ klei mkra khăp kơ klei thâo săng, ƀiădah hlei pô bi êmut kơ klei ƀuah jing mluk mgu yơh.
Mnuih jăk mă tŭ klei pap mơ̆ng Yêhôwa, ƀiădah Yêhôwa bi kmhal pô ngă ƀai.
Mnuih amâo jing kjăp ôh kyua klei măk ƀai, ƀiădah agha phung kpă arăng amâo dưi buč ôh.
Sa mô̆ jăk jing msĕ si đuôn mtao kơ ung ñu, ƀiădah sa mô̆ bi hêñ gơ̆ jing msĕ si iêng ƀơ̆ng klang.
Hdră phung kpă ênô jing djŏ, klei phung ƀai kčĕ knŏng čiăng mplư.
Klei phung ƀai blŭ kăp tuh êrah, ƀiădah ƀăng êgei phung kpă bi mtlaih mnuih.
Arăng mdlưh phung ƀai leh anăn amâo lŏ mâo diñu ôh, ƀiădah sang phung kpă ênô srăng dôk kjăp.
Hlei pô mâo klei thâo mĭn arăng bi mni, ƀiădah hlei pô mâo ai tiê wê arăng bi êmut.
Jăk hĭn jing sa čô luă gŭ leh anăn mâo sa čô dĭng buăl, hŏng mgưt jing sa čô prŏng leh anăn kƀah mnơ̆ng ƀơ̆ng huă.
Mnuih kpă ênô răng kriê kơ hlô mnơ̆ng ñu rông, ƀiădah klei phung ƀai ngă jăk ăt jing jhat mơh.
Hlei pô kriăng mă bruă hlăm hma ñu srăng mâo lu mnơ̆ng ƀơ̆ng huă, ƀiădah hlei pô tui duah klei amâo yuôm jing mnuih amâo thâo săng ôh.
Phung ƀai tluh kơ mnơ̆ng phung jhat plah mă, ƀiădah agha phung kpă ênô srăng mboh lu.
Sa čô mnuih ƀai djŏ ñuăl ñu pô dăng hŏng klei ñu blŭ soh, ƀiădah mnuih kpă ênô srăng tlaih mơ̆ng klei rŭng răng.
Arăng mâo klei mưn jăk tui si klei ñu blŭ, leh anăn grăp čô mă tŭ tui si bruă kngan ñu ngă.
Mnuih mluk yap êlan ñu pô jing kpă, ƀiădah mnuih thâo mĭn kăp hmư̆ klei kčĕ.
Sa čô mnuih mluk bi êdah mtam klei ñu ngêñ, ƀiădah mnuih thâo mĭn amâo uêñ ôh kơ klei arăng dlao wač.
Pô hưn klei sĭt blŭ klei sĭt, ƀiădah mnuih hưn luar blŭ klei mplư.
Klei mnuih blŭ amâo răng ôh jing msĕ si đao gưm tlŏ, ƀiădah êlah phung thâo mĭn thâo bi hlao.
Ƀăng êgei blŭ klei sĭt nik dôk kjăp hlŏng lar, ƀiădah êlah blŭ luar dôk knŏng bhiâo.
Klei mplư dôk hlăm ai tiê phung trông čhai kơ klei jhat, ƀiădah klei pô trông čhai kơ klei êđăp ênang mâo klei hơ̆k mơak.
Amâo mâo sa mta klei jhat truh kơ mnuih kpă ênô ôh, ƀiădah phung ƀai bŏ hŏng klei rŭng răng.
Yêhôwa bi êmut kheh kơ êlah blŭ klei luar, ƀiădah Ñu mơak hŏng phung blŭ klei sĭt.
Mnuih thâo răng mdăp klei ñu thâo mĭn, ƀiădah phung mluk hưn mdah klei mluk diñu.
Kngan mnuih kriăng srăng kiă kriê, ƀiădah phung alah srăng jing hlŭn.
Klei ênguôt ai tiê mnuih bi ktrŏ gơ̆, ƀiădah klei blŭ jăk bi mơak kơ gơ̆.
Phung kpă atăt gai phung riêng gah diñu, ƀiădah êlan phung ƀai bi klah đuĕ digơ̆.
Phung alah amâo atŭk mkra ôh mnơ̆ng diñu hiu mnah ôh, ƀiădah phung kriăng khăp kơ ngăn drăp diñu.
Hlăm êlan klei kpă ênô mâo klei hdĭp, hlăm êlan anăn amâo mâo ôh klei djiê.
Phung anak thâo mĭn dôk hmư̆ klei ama diñu bi hriăm, ƀiădah phung mnuih mưč amâo dôk hmư̆ ôh klei arăng ƀuah.
Mnuih jăk ƀơ̆ng klei jăk tui si klei ñu blŭ, ƀiădah phung lhiăr tluh ngă klei măk ƀai.
Hlei pô răng kriê kơ ƀăng êgei ñu kiă kriê klei hdĭp ñu, hlei pô ha prŏng ƀăng êgei ñu nao kơ klei rai luč.
Mnuih alah mâo klei tluh ƀiădah amâo mâo mnơ̆ng ôh, ƀiăđah phung mnuih kriăng mâo djăp mta mnơ̆ng.
Mnuih kpă ênô bi êmut kơ klei luar, ƀiădah mnuih ƀai ngă klei arăng bi êmut leh anăn bŏ hŏng klei hêñ.
Klei kpă mgang hlei pô êbat êlan ênuah ênô, ƀiădah klei soh mdlưh phung ƀai.
Mâo pô mgưt ngă mdrŏng, ƀiădah amâo mâo sa mta mnơ̆ng ôh, mâo pô mkăn mgưt ngă ƀun ƀin, ƀiădah mâo lu ngăn drăp.
Klei mdrŏng sa čô mnuih jing mnơ̆ng bi tui kơ klei hdĭp ñu, ƀiădah mnuih ƀun ƀin amâo huĭ klei arăng arưp aram ôh.
Klei mngač phung kpă ênô mtrang mngač nanao, ƀiădah pui kđen phung ƀai djăl ram.
Klei mgao knŏng bi truh klei bi mneh msao, ƀiădah klei thâo mĭn dôk mbĭt hŏng phung dôk hmư̆ klei kčĕ.
Ngăn drăp mâo hŏng klei wê srăng luč ƀrư̆ ƀrư̆, ƀiădah ngăn drăp mkăm pioh ƀrư̆ ƀrư̆ srăng đĭ hĭn nanao.
Klei bi kdung klei čang hmăng bi ruă ai tiê, ƀiădah klei čang hmăng truh leh jing sa ƀĕ kyâo klei hdĭp.
Hlei pô bi êmut klei bi hriăm bi luč ñu pô, ƀiădah hlei pô mpŭ kơ klei mtă srăng mâo klei mưn.
Klei sa čô thâo mĭn bi hriăm jing akŏ êa klei hdĭp, čiăng bi mtlaih arăng mơ̆ng kđông klei djiê.
Klei thâo săng jăk bi truh klei pap, ƀiăđah êlan phung wê jing dleh.
Mnuih thâo răng ngă jih bruă hŏng klei thâo mĭn, ƀiădah mnuih mluk bi êdah klei mluk ñu.
Mnuih ba klei mrâo mrang jhat bi truh klei rŭng răng, ƀiădah dĭng ktang sĭt suôr bi truh klei bi hlao.
Hlei pô hngah klei mjuăt srăng jing ƀun ƀin leh anăn hêñ, ƀiădah hlei pô tŭ klei mkra srăng mâo klei mpŭ.
Sa klei čiăng truh leh jing mmih kơ mngăt, ƀiădah phung mluk amâo čiăng đuĕ mơ̆ng klei ngă ƀai ôh.
Hlei pô dôk hŏng phung thâo mĭn srăng jing thâo mĭn, ƀiădah hlei pô jing găp hŏng phung mluk srăng tŭ klei jhat.
Klei knap mñai tiŏ phung ngă soh, ƀiădah klei đĭ kyar jing klei mưn kơ phung kpă ênô.
Mnuih jăk brei ngăn dưn kơ phung anak čô ñu, ƀiădah ngăn dŏ mnuih soh pioh kơ phung kpă ênô.
Hma mnuih ƀun ƀin dưi mâo mnơ̆ng ƀơ̆ng huă êbeh dlai, ƀiădah mnơ̆ng anăn luč hĕ kyua arăng amâo ngă kpă ôh.
Hlei pô amâo čăm mkra anak êkei ñu hŏng giê bi êmut kơ gơ̆ yơh, ƀiădah hlei pô khăp kơ gơ̆ kriăng mkra gơ̆.
Mnuih kpă ênô mâo mnơ̆ng ƀơ̆ng huă djăp kơ ñu pô, ƀiădah tian phung ƀai srăng mâo klei kƀah.
Mniê thâo mĭn mdơ̆ng sang ñu, ƀiădah hŏng kngan ñu pô mniê mluk ruh sang ñu.
Hlei pô êbat hlăm klei kpă huĭ mpŭ kơ Yêhôwa, ƀiădah hlei pô ngă klei wê bi êmut kơ Ñu.
Klei phung mnuih mluk blŭ jing msĕ si sa ƀĕ giê čăm diñu, ƀiădah êlah phung thâo mĭn srăng mgang diñu pô.
Tơdah amâo mâo êmô, amâo mâo mdiê ôh, ƀiădah kyua klei mơai êmô yơh arăng wiă mdiê êbeh dlai.
Sa čô pô hưn sĭt suôr amâo mplư ôh, ƀiădah sa čô pô hưn amâo sĭt suôr blŭ klei luar.
Mnuih kreh mưč duah klei thâo mĭn ƀiădah amâo ƀuh ôh, ƀiădah klei thâo mĭn jing ênưih kơ pô mâo klei thâo săng.
Brei ih đuĕ mơ̆ng mnuih mluk, diñu amâo dưi bi hriăm ih klei thâo mĭn ôh.
Klei thâo mĭn mnuih thâo răng jing klei ksiêm êlan ñu, ƀiădah klei mluk phung mluk jing klei mplư.
Phung mluk mưč kơ klei kmhal kơ klei soh, ƀiădah phung kpă ênô čiăng mâo klei pap ti anăp Aê Diê.
Ai tiê pô thâo kral klei ênguôt ñu pô, sa čô mkăn amâo thâo bi mbha ôh klei ñu hơ̆k.
Arăng srăng bi rai sang phung ƀai, ƀiădah sang phung kpă srăng đĭ kyar.
Mâo êlan mnuih yap msĕ si kpă, ƀiădah ti knhal tuč ñu atăt kơ klei djiê.
Wăt êjai mâo klei tlao, ai tiê ăt mâo klei ênguôt, leh anăn êdei kơ klei hơ̆k dưi mâo klei ênguôt.
Phung wê srăng ƀơ̆ng boh klei wê diñu, leh anăn phung mnuih jăk srăng mâo klei mưn mơ̆ng bruă jăk diñu.
Mnuih mluk đăo kơ jih jang klei, ƀiădah mnuih thâo răng ksiêm kơ êlan ñu êbat.
Mnuih thâo mĭn thâo răng leh anăn weh đuĕ mơ̆ng klei soh, ƀiădah mnuih mluk ngă mgao amâo thâo răng ôh.
Hlei pô djăl ăl ngă klei mluk, mnuih mâo mnêč jhat arăng bi êmut.
Phung amâo thâo mĭn ôh dưn tŭ klei mluk, ƀiădah phung thâo răng mâo đuôn mtao klei thâo săng.
Phung jhat srăng buôn ti anăp mnuih jăk, leh anăn phung ƀai srăng luă gŭ ti anăp ƀăng bhă phung kpă ênô.
Wăt phung riêng gah bi êmut mơh kơ mnuih ƀun ƀin, ƀiădah phung mdrŏng mâo lu mah jiăng.
Hlei pô bi êmut kơ pô riêng gah ñu, ñu anăn jing mnuih soh, ƀiădah jăk mơak yơh hlei pô pap kơ phung ƀun ƀin.
Amâo djŏ hĕ phung trông čhai kơ klei jhat ngă soh, ƀiădah phung trông čhai kơ klei jăk mâo klei khăp leh anăn klei sĭt suôr?
Jih jang bruă suăi mâo klei tŭ dưn, ƀiădah klei knŏng blŭ atăt kơ klei ƀun ƀin.
Đuôn mtao kơ phung thâo mĭn jing klei mdrŏng, ƀiădah klei mluk jing klei mưn kơ phung mluk.
Pô hưn klei sĭt bi mtlaih mngăt arăng, ƀiădah mnuih blŭ luar jing pô lhiăr.
Hlei pô huĭ mpŭ kơ Yêhôwa mâo klei knang kjăp, klei anăn srăng jing anôk kđap kơ phung anak Ñu.
Klei huĭ mpŭ kơ Yêhôwa jing akŏ êa kơ klei hdĭp, čiăng bi weh đuĕ arăng mơ̆ng kđông klei djiê.
Klei guh kơang kơ mtao jing phung ƀuôn sang lu, ƀiădah klei kƀah mnuih ƀuôn sang jing klei rai tuč kơ khua kiă kriê.
Hlei pô êmưt krêñ mâo klei thâo săng prŏng, ƀiădah hlei pô djăl ăl ngă klei mluk.
Ai tiê êđăp ênang brei klei hdĭp kơ asei mlei, ƀiădah klei nač jing iêng ƀơ̆ng klang.
Hlei pô ktư̆ juă mnuih ƀun ƀin dlao wač kơ Pô Mjing gơ̆, ƀiădah hlei pô pap kơ mnuih ƀun ƀin mpŭ kơ Pô Mjing gơ̆.
Mnuih ƀai dlưh kyua klei soh ñu pô ngă, ƀiădah mnuih kpă ênô wăt hlăk ñu djiê ăt mâo anôk đuĕ dăp.
Klei thâo mĭn dôk hlăm ai tiê pô thâo săng, ƀiădah ai tiê phung mluk amâo thâo ñu ôh.
Klei kpă ênô bi mđĭ sa phung găp djuê mnuih, ƀiădah klei soh jing klei bi hêñ kơ phung ƀuôn sang.
Mtao khăp kơ dĭng buăl ngă hŏng klei thâo mĭn, ƀiădah ñu srăng ngêñ kơ pô ngă klei hêñ.
Klei lŏ wĭt lač êdu bi hlai klei ngêñ, ƀiădah klei blŭ khăng bi mčhur klei ăl.
Êlah phung thâo mĭn blŭ klei thâo săng, ƀiădah ƀăng êgei phung mluk bi kbiă klei mluk.
Ală Yêhôwa dlăng tar ƀar anôk, kăp dlăng phung ƀai leh anăn phung jăk.
Êlah êdu êun jing sa ƀĕ ana kyâo klei hdĭp, ƀiădah êlah wê bi mčah ai tiê.
Mnuih mluk bi êmut kơ klei ama ñu mkra, ƀiădah hlei pô mă tŭ klei ƀuah mkra jing pô thâo mĭn.
Mâo ngăn drăp lu hlăm sang mnuih kpă ênô, ƀiădah mnơ̆ng mnuih ƀai mâo bi truh klei rŭng răng.
Êlah phung thâo mĭn bi lar klei thâo săng, ƀiădah klei mĭn phung mluk amâo ngă snăn ôh.
Yêhôwa bi êmut kheh kơ mnơ̆ng phung ƀai ngă yang, ƀiădah klei phung kpă wah lač bi mơak kơ Ñu.
Yêhôwa bi êmut kheh kơ êlan mnuih ƀai, ƀiădah Ñu khăp kơ pô tui hlue klei kpă ênô.
Hlei pô lui êlan kpă srăng tŭ klei mkra ktang, hlei pô bi êmut kơ klei ƀuah srăng djiê.
Tơdah Yêhôwa ƀuh leh jih jang mnơ̆ng hlăm Ƀuôn Phung Djiê leh anăn Ƀăng Êlam, kdlưn hĭn kơ anăn, Ñu thâo kral leh ai tiê phung mnuih!
Mnuih kreh mưč amâo khăp ôh arăng ƀuah ñu, ñu amâo nao êmuh ôh kơ phung thâo mĭn.
Ai tiê hơ̆k mơak bi êdah ti ƀô̆ mta, ƀiădah ai tiê ênguôt bi ktrŏ mngăt.
Ai tiê pô thâo săng duah klei thâo mĭn, ƀiădah ƀăng êgei phung mluk duah klei mluk.
Hŏng mnuih knap mñai jih jang hruê jing jhat nanao, ƀiădah ai tiê hơ̆k mâo klei huă mnăm nanao.
Jăk hĭn mâo mnơ̆ng ƀiă mbĭt hŏng klei huĭ mpŭ kơ Yêhôwa, hŏng mâo lu ngăn drăp mbĭt hŏng klei rŭng răng.
Ti anôk mâo klei khăp, ƀơ̆ng knŏng djam rơ̆k dưn jing jăk hĭn kơ ƀơ̆ng sa drei êmô êmŏng mbĭt hŏng klei bi êmut.
Sa čô mnuih djăl ăl bi mčhur klei bi mneh msao, ƀiădah hlei pô gĭr bi hlai klei anăn.
Êlan mnuih alah bŏ hŏng êruê, ƀiădah êlan mnuih kpă jing prŏng leh anăn dap.
Sa čô anak êkei thâo mĭn bi mơak kơ ama ñu, ƀiădah sa čô mluk bi êmut kơ amĭ ñu.
Klei mluk jing klei hơ̆k mơak kơ pô amâo mâo klei thâo mĭn ôh, ƀiădah sa čô mnuih thâo săng êbat hŏng klei kpă.
Tơdah amâo mâo klei trông čhai, hdră ih čiăng ngă srăng luč, ƀiădah tơdah mâo lu mnuih kčĕ hdră ih srăng dưi.
Klei lŏ wĭt lač djŏ bi mơak kơ arăng, leh anăn klei blŭ ti mmông găl jing jăk snăk.
Êlan mnuih thâo mĭn atăt phă dlông kơ klei hdĭp, čiăng kơ ñu tlaih mơ̆ng Ƀuôn Phung Djiê ti gŭ.
Yêhôwa bi klưh sang phung mgao, ƀiădah Ñu mgang knông lăn mniê djiê ung.
Yêhôwa bi êmut kheh kơ klei mĭn phung ƀai, ƀiădah klei phung doh jăk blŭ bi mơak kơ Ñu.
Hlei pô ră ƀơ̆ng ngăn soh bi rŭng sang ñu pô, ƀiădah hlei pô bi êmut kơ ngăn sun srăng dôk hdĭp.
Mnuih kpă ênô ksiêm mĭn si klei lŏ wĭt lač, ƀiădah ƀăng êgei mnuih ƀai blŭ bi lar klei soh.
Yêhôwa dôk kbưi mơ̆ng phung ƀai, ƀiădah Ñu dôk hmư̆ klei phung kpă wah lač.
Ƀô̆ mta hơ̆k bi mơak kơ ai tiê, klei mrâo mrang jăk lŏ bi mơai asei mlei.
Hlei pô mđing knga kơ klei mkra, srăng dôk hdĭp mbĭt hŏng phung thâo mĭn.
Hlei pô hngah klei mkra bi êmut kơ mngăt ñu pô, ƀiădah hlei pô dôk hmư̆ klei mkra mă tŭ klei thâo săng.
Klei huĭ mpŭ kơ Yêhôwa bi hriăm mnuih mâo klei thâo mĭn, leh anăn klei luă gŭ nao êlâo kơ klei mpŭ.
Hdră mĭn kbiă hriê mơ̆ng mnuih, ƀiădah klei lŏ wĭt lač kbiă hriê mơ̆ng Yêhôwa.
Jih jang êlan mnuih jing doh kơ ală ñu pô, ƀiădah Yêhôwa ksiêm klei ai tiê čiăng.
Jao bĕ bruă ih kơ Yêhôwa, leh anăn hdră ih čiăng ngă srăng jing.
Yêhôwa ngă leh jih jang mnơ̆ng pioh kơ klei Ñu čuăn, wăt mnuih ƀai pioh kơ hruê bi kmhal.
Yêhôwa bi êmut kheh kơ phung mâo ai tiê mgao, brei ih thâo sĭt diñu amâo srăng tlaih kơ klei bi kmhal ôh.
Hŏng klei khăp leh anăn klei sĭt suôr arăng lăm klei wê, leh anăn hŏng klei huĭ mpŭ kơ Yêhôwa arăng đuĕ mơ̆ng klei soh.
Tơdah klei hdĭp sa čô mnuih bi mơak kơ Yêhôwa, Ñu brei wăt phung roh gơ̆ dôk êđăp ênang hŏng gơ̆.
Jăk hĭn mâo ƀiă mnơ̆ng ƀơ̆ng đĭ hŏng klei kpă ênô, hŏng mâo lu mnơ̆ng ƀơ̆ng đĭ hŏng klei wê.
Klei mĭn mnuih ruah êlan ñu čiăng ngă, ƀiădah Yêhôwa atăt gai knhuang ñu.
Mtao blŭ hŏng klei kơhưm, ƀăng êgei ñu amâo blŭ soh ôh tơdah ñu phat kđi.
Boh ktrŏ leh anăn knăng djŏ jing dŏ Yêhôwa, jih jang boh ktrŏ hlăm kdô jing bruă Ñu.
Phung mtao bi êmut kheh ngă klei jhat, kyuadah jhưng mtao jing kjăp hŏng klei kpă ênô.
Klei blŭ kpă ênô bi mơak kơ mtao, leh anăn mtao khăp kơ pô blŭ klei sĭt.
Klei mtao ngêñ jing dĭng ktang klei djiê, ƀiădah sa čô mnuih thâo mĭn srăng bi hlai ai tiê ñu.
Klei mngač ƀô̆ mta mtao brei klei hdĭp, leh anăn klei ñu pap jing msĕ si knam êa hjan yan mnga.
Mă tŭ klei knhâo jing yuôm hĭn kơ mah, ruah mă klei thâo săng yuôm hĭn kơ prăk.
Êlan mnuih kpă dêč đuĕ mơ̆ng klei soh, hlei pô răng kriê kơ êlan ñu êbat pioh mngăt ñu.
Klei mgao nao êlâo kơ klei rai luč, leh anăn klei krưh nao êlâo kơ klei lĕ.
Jăk hĭn luă gŭ mbĭt hŏng phung ƀun ƀin, kơ klei bi mbha mnơ̆ng plah mă hŏng phung mgao.
Hlei pô gưt kơ klei mtô srăng đĭ kyar, leh anăn hlei pô knang kơ Yêhôwa mâo klei hơ̆k mơak.
Hlei pô mâo ai tiê thâo mĭn arăng pia ñu pô thâo săng, leh anăn klei blŭ êdu êun bi mđĭ klei thâo.
Klei thâo mĭn jing akŏ êa klei hdĭp kơ hlei pô mâo ñu, ƀiădah klei mluk jing klei bi kmhal kơ phung mluk.
Ai tiê phung thâo mĭn gai klei ñu blŭ, leh anăn dưi mă ai tiê arăng.
Klei blŭ siam jing msĕ si ksing hnuê, mmih kơ mngăt leh anăn klei suaih kơ asei mlei.
Mâo sa bĭt êlan mnuih yap jing kpă, ƀiădah knhal tuč êlan anăn jing hĕ klei djiê.
Klei sa čô êpa mtrŭt ñu mă bruă, kyuadah ñu čiăng bi trei klei ñu êpa.
Mnuih hơăi mang trông čhai ngă klei jhat, leh anăn klei ñu blŭ jing msĕ si pui hlơr.
Mnuih wê bi lar klei bi mneh msao, leh anăn mnuih yăl dliê djưč bi kah mbha phung mah jiăng jăk.
Mnuih jhŏng ƀai mplư pô riêng gah ñu, leh anăn atăt gơ̆ hlăm êlan amâo jăk ôh.
Hlei pô kliêk ală duah čiăng ngă klei wê, hlei pô kĕ măm srăng bi truh klei soh.
Ƀŭk kô̆ jing đuôn mtao klei guh kơang, arăng mâo klei anăn hŏng klei hdĭp kpă ênô.
Hlei pô amâo djăl ăl jing jăk hĭn kơ sa čô jhŏng ktang, leh anăn hlei pô kiă kriê ai tiê ñu pô jing jăk hĭn kơ sa čô dưi mă sa boh ƀuôn prŏng.
Arăng ngă klei mđăo hlăm kdrŭn ao, ƀiădah klei čuăn ngă kbiă hriê mơ̆ng Yêhôwa.
Sa klŏ kpŭng krô hŏng klei êđăp ênang jing jăk hĭn kơ sa boh sang bŏ hŏng mnơ̆ng ƀơ̆ng huă mâo klei bi mneh msao.
Sa čô hlŭn thâo mĭn srăng jing khua kơ anak êkei ngă klei hêñ, leh anăn ñu srăng dưn ngăn mdŭm hŏng sa čô ayŏng adei hlăm găp djuê.
Anôk bi lik pioh kơ prăk leh anăn kpur pioh kơ mah, ƀiădah Yêhôwa jing pô lông dlăng ai tiê.
Mnuih ƀai mđing knga kơ êlah blŭ klei ƀai, mnuih luar gưt kơ êlah blŭ klei jhat.
Hlei pô mưč kơ mnuih ƀun ƀin dlao wač kơ Pô Mjing gơ̆, hlei pô mơak kyua klei knap mñai truh amâo srăng tlaih kơ klei bi kmhal ôh.
Phung čô čĕ jing đuôn mtao kơ phung mduôn, leh anăn amĭ ama jing klei guh kơang kơ phung anak diñu.
Klei blŭ siam amâo năng ôh kơ sa čô mluk, kdlưn hĭn kơ anăn klei blŭ luar amâo năng ôh kơ sa čô khua kiă kriê.
Ngăn sun jing msĕ si drao kơ pô yua gơ̆, ti anôk ñu nao, ñu mâo klei dưi.
Hlei pô pap brei klei soh duah klei khăp hdăng găp ƀiădah hlei pô bi hdơr klei soh luč mah jiăng.
Sa klei ƀuah kma êlam hĭn hlăm mnuih mâo klei thâo săng, hŏng sa êtuh bliư̆ čăm mnuih mluk.
Mnuih ƀai knŏng duah klei bi kdơ̆ng, leh anăn arăng srăng tiŏ nao sa čô dĭng ktang ƀai nao ngă kơ ñu.
Jăk hĭn bi tuôm hŏng sa drei kgâo ana arăng tlĕ leh êđai, hŏng bi tuôm hŏng mnuih mluk êjai ñu ngă klei mluk.
Tơdah sa čô mnuih bi wĭt klei jhat kơ klei jăk, klei knap mñai amâo srăng đuĕ mơ̆ng sang ñu ôh.
Klei kčưm kơ klei bi mneh msao jing msĕ si bi hluh anôk arăng ƀư̆ êa, snăn mdei hĕ êlâo kơ mâo klei bi mneh msao.
Pô yap mnuih soh kpă leh anăn pô bi kmhal mnuih kpă, Yêhôwa bi êmut kơ jih dua diñu.
Ya yuôm mnuih mluk mâo prăk, čiăng blei klei thâo mĭn, ƀiădah ñu pô amâo čiăng hriăm ôh?
Sa čô mah jiăng khăp nanao, leh anăn mâo ayŏng adei čiăng bi đru êjai mâo klei knap mñai.
Hlei pô amâo mâo klei thâo mĭn ngă klei bi kuôl rơ̆ng, ñu rơ̆ng kơ mnuih ti anăp pô riêng gah ñu.
Hlei pô khăp kơ klei soh khăp kơ klei rŭng răng, hlei pô ngă ƀăng bhă dlông tui duah klei bi rai.
Sa čô mâo klei mĭn wê amâo mâo klei đĭ kyar ôh, leh anăn hlei pô mâo êlah soh lĕ hlăm klei knap mñai.
Sa čô anak êkei mluk bi ênguôt kơ ama ñu, ama sa čô mnuih mluk amâo mâo klei mơak ôh.
Ai tiê hơ̆k mơak jing sa mta êa drao jăk, ƀiădah klei êdu ai bi thu krô klang.
Mnuih ƀai mă tŭ ngăn sun hŏng klei hgăm, čiăng bi msoh klei kpă.
Mnuih thâo săng ƀuh klei knhâo ti anăp ñu, ƀiădah ală mnuih mluk dlăng kơ knhal lăn ala.
Sa čô anak êkei mluk bi ênguôt ama ñu, leh anăn brei klei phĭ kơ mniê kkiêng kơ ñu leh.
Amâo jăk ôh brei mnuih kpă ba kđi, kăn jăk rei čăm phung khua kyua klei kpă diñu.
Hlei pô răng kơ klei ñu blŭ mâo klei thâo mĭn lu, leh anăn hlei pô mâo klei mĭn êđăp ênang jing sa čô mnuih thâo săng.
Arăng yap mnuih mluk jing mnuih thâo mĭn tơdah ñu dôk ñăt, tơdah ñu kđhĭp kƀông ñu arăng yap ñu mnuih thâo săng.
Phung amâo bi mguôp hŏng phung mkăn ôh duah klei diñu pô čiăng, diñu bi kdơ̆ng hŏng jih klei mĭn djŏ.
Mnuih mluk amâo khăp ôh kơ klei thâo săng, ƀiădah knŏng čiăng hưn klei ñu pô mĭn.
Tơdah mâo klei ngă ƀai, klei bi êmut truh msĕ mơh, tơdah mâo klei hêñ mâo klei ƀuah msĕ mơh.
Klei blŭ mơ̆ng ƀăng êgei sa čô mnuih jing msĕ si êa êlam, akŏ klei thâo mĭn jing hnoh êa dôk đoh.
Amâo jăk ôh dôk tĭng kơ mnuih ƀai, amâodah bi msoh klei djŏ kơ mnuih kpă.
Êlah mnuih mluk bi truh klei bi mneh msao, leh anăn klei ƀăng êgei ñu blŭ mčhur brei arăng čăm ñu.
Ƀăng êgei mnuih mluk jing klei bi luč ñu pô, leh anăn êlah ñu jing kđông ƀêč kơ mngăt ñu pô.
Klei blŭ mnuih yăl dliê djưč jing msĕ si mnơ̆ng arăng khăp ƀơ̆ng, diñu kma êlam hlăm prôč tiê.
Hlei pô alah hlăm bruă ñu jing ayŏng adei hŏng pô bi rai.
Anăn Yêhôwa jing kđông kjăp, mnuih kpă ênô êran đuĕ tinăn leh anăn mâo klei hơĭt.
Ngăn drăp mnuih mdrŏng jing ƀuôn prŏng kjăp kơ ñu ñu mĭn dŏ anăn jing msĕ si mnư̆ dlông mgang ñu.
Ai tiê mgao nao êlâo kơ klei rai tuč; klei luă gŭ nao êlâo kơ klei arăng mpŭ.
Hlei pô lŏ wĭt lač êlâo kơ dôk hmư̆, klei anăn jing klei mluk leh anăn klei bi hêñ ñu.
Ai tiê mĭn čiăng hdĭp krơ̆ng mnuih êjai ñu ruă duam, ƀiădah tơdah ñu luč klei anăn amâo lŏ mâo klei čang hmăng ôh?
Ai tiê pô thâo săng duah klei thâo mĭn lu, leh anăn knga phung thâo mĭn tui duah hmư̆ klei thâo săng.
Mnơ̆ng brei mơ̆ng sa čô mnuih srăng pŏk êlan kơ ñu, leh anăn brei ñu dưi mŭt bi tuôm hŏng phung prŏng.
Pô blŭ êlâo arăng mĭn găl klei ñu, tơl truh pô ksiêm êmuh klei anăn srăng jing klă.
Klei bi mđăo dưi bi ruê̆ klei bi tăng, leh anăn mâo klei bi čuăn tŭ hdơ̆ng phung mâo klei dưi prŏng bi msao.
Lŏ mă ai tiê sa čô ayŏng adei arăng bi msoh leh jing dleh hĭn kơ plah mă sa boh ƀuôn prŏng, leh anăn klei bi mneh msao anăn jing msĕ si kliăng ƀăng bhă kđăl leh.
Klei sa čô mnuih blŭ dưi bi bŏ tian ñu, ñu trei hŏng boh tŭ dưn mơ̆ng klei êlah ñu blŭ.
Êlah mâo klei dưi bi hdĭp leh anăn bi mdjiê, snăn arăng srăng mă tŭ tui si klei ñu blŭ.
Hlei pô duah mô̆ mâo leh klei jăk, leh anăn mă tŭ klei pap mơ̆ng Yêhôwa.
Mnuih ƀun ƀin kwưh klei pap, ƀiădah mnuih mdrŏng lŏ wĭt lač hŏng klei khăng.
Mnuih mâo lu phung mah jiăng srăng mâo klei knap mñai kơ ñu pô, ƀiădah mâo sa čô mah jiăng dôk sĭt suôr jing jăk hĭn kơ sa čô ayŏng adei sa amĭ ƀă.
Mnuih ƀun ƀin dôk dơ̆ng ƀơ̆ng huă ênuah ênô jing jăk hĭn kơ sa čô mnuih mluk blŭ luar.
Amâo jăk ôh sa čô mnuih mâo klei hur har ƀiădah kƀah klei thâo săng, leh anăn hlei pô ruăt nao srăng wơr êlan.
Klei mluk sa čô mnuih bi rai klei hdĭp ñu, ƀiădah lĕ ai tiê ñu ngêñ kơ Yêhôwa.
Klei mdrŏng lŏ thiăm lu mah jiăng, sa čô ƀun ƀin, ƀiădah mah jiăng lui hĕ.
Pô hưn soh hlăm sang phat kđi amâo srăng tlaih ôh kơ klei bi kmhal, leh anăn hlei pô blŭ luar kăn srăng tlaih ôh.
Lu mnuih srăng tluñ ai pap mnuih kmah, leh anăn jih jang mnuih jing mah jiăng kơ pô mđup myơr.
Jih jang ayŏng adei mnuih ƀun ƀin bi êmut kơ gơ̆, ƀai hĭn phung mah jiăng gơ̆ đuĕ kbưi mơ̆ng gơ̆! Gơ̆ blŭ kwưh kơ diñu, ƀiădah diñu đuĕ.
Hlei pô duah klei thâo mĭn khăp kơ mngăt ñu pô, hlei pô djă pioh klei thâo săng srăng đĭ kyar.
Pô hưn luar amâo srăng tlaih ôh mơ̆ng klei bi kmhal, leh anăn hlei pô blŭ luar srăng rai tuč.
Amâo guôp ôh sa čô mluk dôk hdĭp hlăm klei mdrŏng sah, amâodah sa čô hlŭn jing khua kơ phung anak mtao.
Mnuih mâo klei thâo mĭn jing pô amâo djăl ăl, leh anăn jing klei guh kơang kơ ñu amâo yap ôh klei arăng bi msoh kơ ñu.
Klei mtao ngêñ jing msĕ si klei êmông gu gruh, ƀiădah klei ñu pap jing msĕ si êa nguôm ti rơ̆k.
Sa čô anak êkei mluk jing klei bi rai kơ ama ñu, leh anăn klei mô̆ bi mneh msao jing msĕ si êa hjan rôč nanao.
Arăng dưi dưn sang leh anăn klei mdrŏng mơ̆ng amĭ ama, ƀiădah mô̆ mâo klei thâo săng jing mnơ̆ng Yêhôwa brei.
Klei alah bi pĭt arăng, leh anăn mnuih dôk mang srăng ư̆ êpa.
Hlei pô djă pioh klei Yêhôwa mtă srăng hdĭp sui, ƀiădah hlei pô amâo gưt ôh srăng djiê.
Hlei pô brei pap kơ mnuih ƀun ƀin jing brei Yêhôwa čan, leh anăn Yêhôwa srăng lŏ bi wĭt kơ ñu tui si bruă jăk ñu ngă leh.
Mkra bĕ anak ih êjai ăt mâo klei čang hmăng, ƀiădah đăm čăm ôh tơl ñu djiê.
Hlei pô djăl ngêñ srăng tŭ klei bi kmhal, tơdah ih bi mtlaih ñu sa bliư̆, ih srăng ngă nanao yơh.
Dôk hmư̆ bĕ klei kčĕ leh anăn mă tŭ bĕ klei bi hriăm, snăn ih dưi mâo klei thâo mĭn mơ̆ng anei kơ anăp.
Ai tiê mnuih mâo lu hdră čiăng ngă, ƀiădah klei Yêhôwa čuăn srăng dưi.
Klei arăng čiăng ƀuh hlăm sa čô mnuih jing klei sĭt suôr, leh anăn klei jing ƀun ƀin jăk hĭn kơ mnuih luar.
Klei huĭ mpŭ kơ Yêhôwa atăt kơ klei hdĭp, hlei pô mâo klei anăn srăng mơak, klei rŭng răng amâo srăng truh kơ ñu ôh.
Mnuih alah đrŭt kngan ñu hlăm jam, leh anăn amâo lŏ ba kơ ƀăng êgei ñu ôh.
Čăm mnuih mưč leh anăn mnuih mluk srăng hriăm klei thâo mĭn, ƀuah mnuih mâo klei thâo săng, leh anăn ñu srăng thiăm klei thâo mĭn lu.
Hlei pô ngă jhat kơ ama ñu leh anăn suôt amĭ ñu, mơ̆ng sang, jing sa čô anak mâo klei hêñ.
Ơ Anak kâo, tơdah ih mdei hĕ dôk hmư̆ klei mtô lač, ih srăng wơr bĭt jih klei ih thâo leh.
Pô hưn soh mưč kơ klei kpă, leh anăn mnuih ƀai bi lar klei wê.
Arăng mkra leh klei phat kđi kơ phung mưč, leh anăn klei čăm hŏng giê hnuăt pioh kơ rŏng phung mluk.
Anak kâo, tơdah ih mă tŭ klei kâo blŭ, leh anăn djă pioh klei kâo mtă,
mđing knga kơ klei knhâo, leh anăn mâo ai tiê čiăng thâo săng;
sĭt yơh, tơdah ih duah ksiêm bi nik, leh anăn tơdah ih akâo kơ klei thâo săng,
tơdah ih duah gơ̆ msĕ si prăk, leh anăn tiŏ gơ̆ msĕ si ngăn drăp mdăp leh,
hlăk anăn ih srăng thâo săng klei huĭ mpŭ kơ Yêhôwa, leh anăn truh kơ klei thâo kral Aê Diê.
Kyuadah Yêhôwa brei klei knhâo; mơ̆ng ƀăng êgei Ñu kbiă hriê klei thâo mĭn leh anăn klei thâo săng.
Ñu pioh klei knhâo kơ mnuih kpă, Ñu jing khil kơ phung êbat hlăm klei djŏ.
Ñu mgang êlan klei kpă, leh anăn kiă kriê êlan phung doh jăk Ñu.
Hlăk anăn ih srăng thâo săng klei kpă, klei djŏ, klei ênuah ênô, leh anăn jih jang êlan jăk.
Kyuadah klei knhâo srăng mŭt hlăm ai tiê ih, leh anăn klei thâo mĭn srăng bi mơak kơ mngăt ih.
Klei ih thâo ksiêm srăng răng kriê ih, klei thâo săng srăng mgang ih,
čiăng bi mtlaih ih mơ̆ng êlan jhat, mơ̆ng mnuih blŭ klei wê.
Phung anăn lui êlan klei kpă ênô čiăng êbat hlăm êlan mmăt.
Diñu mơak ngă klei jhat, diñu hơ̆k hŏng klei ƀai.
Diñu tui hlue êlan wê, leh anăn ngă mnêč hŏng klei mplư.
Snăn ih srăng tlaih mơ̆ng mniê knhông, pô duah mplư ih hŏng klei blŭ myâo mă,
pô lui ung ñu mâo mơ̆ng ênuk ñu hlăk ai, leh anăn wơr bĭt klei bi mguôp hŏng Aê Diê ñu.
Kyuadah sang ñu klĭng phă klei djiê, leh anăn êlan ñu atăt kơ anôk phung djiê dôk.
Phung nao kơ ñu amâo tuôm lŏ wĭt ôh, kăn diñu lŏ truh rei kơ êlan klei hdĭp.
Snăn ih srăng êbat hlăm êlan phung mnuih jăk, leh anăn tui êlan phung kpă ênô.
Kyuadah phung kpă srăng dưn čar, leh anăn phung ênuah srăng dôk tinăn.
Ƀiădah arăng srăng bi rai hĕ phung măk ƀai mơ̆ng čar, leh anăn arăng srăng buč hĕ phung lhiăr.
Kpiê brei arăng thâo mưč, kpiê ktang brei arăng ngă hao hao, hlei pô mnăm êgao hnơ̆ng jing pô amâo thâo mĭn ôh.
Klei mtao ngêñ jing msĕ si klei êmông gu gruh, hlei pô mčhur ai ñu bi luč klei hdĭp pô.
Jing klei mpŭ kơ mnuih amâo ngă ôh klei bi mneh msao, ƀiădah knŏng mnuih mluk lĕ hlăm klei anăn.
Mnuih alah amâo kai hma djŏ yan, snăn ti yan puôt ñu amâo srăng mâo boh ôh.
Klei mĭn mnuih jing msĕ si êa êlam, ƀiădah mnuih thâo săng thâo djăt mă mơ̆ng anăn.
Lu mnuih hưn ñu pô jing jăk, ƀiădah hlei dưi ƀuh pô sĭt suôr?
Mnuih kpă ênô êbat hlăm klei ênuah, jăk mơak yơh phung anak čô ñu êdei.
Mtao dôk gŭ ti jhưng phat kđi, ñu hdei jih klei jhat hŏng ală ñu dlăng.
Hlei dưi lač, “Kâo djă pioh leh ai tiê kâo doh, kâo doh jăk leh amâo mâo klei soh ôh?”
Klei mkă boh ktrŏ soh leh anăn boh dlông soh, jih dua anăn Yêhôwa bi êmut kheh.
Wăt hđeh bi êdah si ñu jing hŏng klei ñu ngă, thâodah doh amâodah kpă.
Knga pioh hmư̆ leh anăn ală pioh dlăng, Yêhôwa sơăi mjing jih dua.
Đăm khăp pĭt ôh huĭdah ih jing ƀun ƀin, mblang ală ih leh anăn ih srăng mâo djăp mnơ̆ng ƀơ̆ng huă.
Pô blei lač dŏ anăn “jhat, jhat”, ƀiădah leh ñu đuĕ nao ñu bi mni kơ ñu pô.
Mâo mah leh anăn djăp mta boh tâo yuôm, ƀiădah êlah thâo mĭn jing yuôm bhăn hĭn.
Mgơ̆ng čhiăm ao tơdah ñu rơ̆ng kơ mnuih tue, brei ñu bi mâo mnơ̆ng mgơ̆ng tơdah ñu rơ̆ng kơ mniê êgar.
Kpŭng mâo hŏng klei soh jing mmih kơ mnuih, ƀiădah êdei ƀăng êgei ñu bŏ hŏng čuah êga.
Ngă hdră brei jưh kơ klei kčĕ, ngă klei bi blah brei hmư̆ pô kčĕ đru.
Hlei pô yăl dliê djưč pŏk lưk klei hgăm, snăn đăm bi mguôp ôh hŏng pô kreh blŭ lu.
Tơdah sa čô tăm pah kơ amĭ ama ñu, pui kđen ñu srăng ram ti krah klei mmăt.
Ngăn dưn arăng dưi mâo pral hlăk êlâo amâo srăng bi truh klei jăk jĭn ôh ti knhal tuč.
Đăm lač ôh, “Kâo srăng rŭ ênua kơ klei jhat,” dôk guôn bĕ kơ Yêhôwa, leh anăn Ñu srăng bi mtlaih ih.
Yêhôwa bi êmut kheh kơ boh ktrŏ amâo djŏ ôh, leh anăn knăng amâo djŏ amâo bi mơak kơ Ñu ôh.
Yêhôwa yơh atăt gai knhuang mnuih, snăn si mnuih dưi thâo săng êlan ñu pô?
Jing kđông ƀêč yơh kơ mnuih pral đei ƀuăn brei mnơ̆ng doh jăk, leh anăn lŏ ksiêm êdei kơ klei ñu ƀuăn leh.
Sa čô mtao knhâo hdei hĕ phung jhat ƀai, leh anăn ñu brei arăng mdar pông êdeh prah mdiê ti dlông phung anăn.
Mngăt mnuih jing pui kđen Yêhôwa, ñu ksiêm tơl truh ti anôk hgăm hlăm lam ai tiê.
Klei khăp leh anăn klei sĭt suôr mgang mtao, leh anăn klei jăk krơ̆ng jhưng mtao ñu.
Klei ktang phung êkei hlăk ai jing klei guh kơang diñu, ƀiădah ƀŭk kô̆ jing kdrăp kơ phung mduôn.
Klei brăm êka keh bi doh klei jhat ƀai, leh anăn klei čăm bi doh anôk hgăm hlăm lam ai tiê.
Ai tiê mtao jing msĕ si sa hnoh êa hlăm kngan Yêhôwa, Yêhôwa brei gơ̆ đoh phă anôk Ñu čiăng.
Jih jang êlan mnuih jing kpă kơ ală gơ̆ pô, ƀiădah Yêhôwa ksiêm ai tiê.
Ngă klei kpă ênô leh anăn klei djŏ jing klei Yêhôwa mơak lu hĭn kơ mnơ̆ng ngă yang.
Ală dlăng krưh leh anăn ai tiê mgao, pui kđen pô ƀai — jih jang anăn jing soh!
Hdră mnuih kriăng atăt kơ klei bŏ dlai, ƀiădah ngă hŏng klei jêč srăng atăt kơ klei kƀah.
Ngăn drăp mâo hŏng klei luar jing sa klei hơăi mang djăl luč kơ phung duah klei djiê.
Klei măk ƀai phung wê srăng bi rai diñu pô, kyuadah diñu hngah ngă klei djŏ.
Êlan mnuih soh jing wê, ƀiădah bruă mnuih doh jing kpă.
Jăk hĭn dôk ti dlông kiêng čuôr găp, kơ dôk hlăm sang mbĭt hŏng sa čô mô̆ kreh bi mneh msao.
Mnuih ƀai tluh kơ klei jhat, ñu amâo thâo pap kơ pô riêng gah ñu ôh.
Tơdah arăng bi kmhal pô mưč, pô mluk srăng jing thâo mĭn, tơdah arăng bi hriăm mnuih knhâo ñu mă tŭ klei thâo mĭn.
Aê Diê, Pô kpă ênô ksiêm dlăng sang mnuih ƀai, leh anăn klư̆ phung ƀai hlăm klei knap mñai.
Hlei pô kăt ƀăng knga kơ klei mnuih ƀun ƀin ur, ñu pô srăng ur krao leh anăn arăng amâo srăng hmư̆ ñu ôh.
Mnơ̆ng brei hŏng klei hgăm bi hlai klei ăl, leh anăn ngăn sun hŏng klei hgăm dưi bi hlao wăt klei ngêñ ktang.
Tơdah arăng ngă klei djŏ phung kpă ênô hơ̆k mơak, ƀiădah phung ngă jhat srăng mâo klei huĭ snăk.
Mnuih weh đuĕ mơ̆ng êlan klei thâo săng srăng dôk ti anôk phung djiê bi kƀĭn.
Hlei pô khăp kơ klei hlăp mơak srăng jing pô ƀun ƀin; hlei pô khăp kơ kpiê leh anăn êa boh ôliwơ amâo srăng tuôm jing mdrŏng ôh.
Mnuih ƀai jing mnơ̆ng bi tui mnuih kpă ênô, leh anăn mnuih amâo sĭt suôr ôh jing mnơ̆ng bi tui mnuih ênuah ênô.
Jăk hĭn dôk hlăm anôk êhiŏ êyăng kơ dôk mbĭt hŏng sa čô mô̆ kreh bi mneh msao leh anăn ră ăl.
Phung knhâo pioh ngăn dŏ yuôm leh anăn êa prăi boh ôliwơ, ƀiădah mnuih mluk ƀơ̆ng hĕ mnơ̆ng ñu mâo.
Hlei pô tui duah klei kpă ênô leh anăn klei khăp srăng ƀuh klei hdĭp, klei kpă ênô, leh anăn klei arăng mpŭ.
Mnuih thâo mĭn ksŭng mblah ƀuôn prŏng phung jhŏng ktang, leh anăn ñu bi êbuh kđông kjăp digơ̆ knang.
Hlei pô răng kơ ƀăng êgei leh anăn êlah ñu mgang mngăt ñu pô kơ klei rŭng răng.
Arăng pia “mnuih kreh mưč” kơ pô mgao leh anăn krưh, ñu hdĭp hŏng klei mgao snăk.
Klei mnuih alah tluh čiăng bi mdjiê ñu pô, kyuadah kngan ñu hngah mă bruă.
Jih hruê ñu knŏng tluh mnơ̆ng, ƀiădah mnuih kpă ênô brei amâo hơưi ôh.
Yêhôwa bi êmut kheh kơ mnơ̆ng phung ƀai ngă yang, ƀai hĭn tơdah diñu myơr hŏng klei mtrŭt ƀai.
Pô hưn luar srăng rai tuč, ƀiădah mnuih thâo gưt srăng dưi blŭ nanao.
Mnuih ƀai mgưt ngă jhŏng, ƀiădah mnuih kpă ênô bi kjăp êlan ñu pô.
Amâo mâo klei thâo mĭn amâodah klei thâo săng, kăn mâo klei bi kčĕ rei dưi bi kdơ̆ng hŏng Yêhôwa.
Aseh mprăp pioh kơ hruê bi blah, ƀiădah Yêhôwa yơh brei klei dưi.
Klei hing ang jăk jing yuôm hĭn kơ lu ngăn drăp, klei arăng khăp hơiêng jing yuôm hĭn kơ prăk leh anăn mah.
Phung mdrŏng leh anăn phung ƀun ƀin bi mâo sa klei mbĭt: Yêhôwa mjing jih diñu dua.
Mnuih thâo mĭn ƀuh klei jŭ jhat leh anăn đuĕ dăp, ƀiădah mnuih mluk hlŏng nao phă anăp leh anăn tŭ klei knap mñai.
Klei mưn kơ klei luă gŭ leh anăn klei huĭ mpŭ kơ Yêhôwa jing klei mdrŏng, klei arăng mpŭ, leh anăn klei hdĭp.
Mâo êruê leh anăn kđông ti êlan mnuih ƀai, hlei pô mgang mngăt ñu pô srăng đuĕ kbưi mơ̆ng êlan anăn.
Bi hriăm hđeh thâo êlan ñu srăng tui hlue, leh anăn tơdah ñu mduôn ñu amâo srăng weh ôh mơ̆ng êlan anăn.
Mnuih mdrŏng jing khua kơ phung ƀun ƀin, leh anăn hlei pô čan jing hlŭn kơ pô brei čan.
Hlei pô rah klei amâo kpă srăng wiă klei knap mñai, leh anăn giê hnuăt klei ñu ngêñ srăng joh hĕ.
Mnuih thâo pap srăng mâo klei jăk jĭn, kyuadah ñu bi mbha brei mnơ̆ng ƀơ̆ng huă ñu kơ phung ƀun ƀin.
Suôt hĕ mnuih kreh mưč leh anăn klei bi mneh msao srăng ruê̆, klei bi tăng leh anăn klei dlao wač srăng tuč.
Mtao srăng ngă mah jiăng hŏng hlei pô khăp kơ ai tiê êngeh leh anăn blŭ hŏng klei pap.
Ală Yêhôwa mgang klei thâo mĭn, ƀiădah Ñu bi luč klei phung lhiăr blŭ.
Mnuih alah lač, “Mâo sa drei êmông gu ti tač! Tơdah kâo kbiă, ñu srăng bi mdjiê kâo ti êlan.”
Ƀăng êgei mniê knhông jing ƀăng êlam snăk, pô Yêhôwa ngêñ srăng lĕ hlăm ƀăng anăn.
Ai tiê hđeh bŏ hŏng klei mluk, ƀiădah klei mkra hŏng giê srăng bi kbưi klei mluk anăn.
Hlei pô ktư̆ juă mnuih ƀun ƀin čiăng bi mdrŏng ñu pô, leh anăn hlei pô brei ngăn sun kơ mnuih mdrŏng jih dua srăng truh kơ klei kƀah sơăi.
Mđing knga leh anăn dôk hmư̆ klei phung thâo mĭn blŭ, hriăm bĕ klei kâo mtô.
Kyuadah srăng jing mơak tơdah ih djă pioh klei anăn hlăm ai tiê ih, leh anăn tơdah ih dưi lŏ răk klei anăn.
Kâo bi êdah leh klei anăn kơ ih hruê anei čiăng kơ ih thâo knang kơ Yêhôwa.
Amâo djŏ hĕ kâo čih leh kơ ih tlâo pluh klei blŭ djŏ kơ klei bi hriăm leh anăn klei thâo mĭn,
čiăng hưn kơ ih klei djŏ leh anăn klei sĭt nik, čiăng kơ ih dưi lŏ wĭt lač hŏng klei sĭt nik kơ pô tiŏ nao ih?
Đăm tlĕ ôh dŏ dô pô ƀun ƀin kyuadah gơ̆ jing pô ƀun ƀin, leh anăn đăm ktư̆ juă ôh pô knap mñai ti ƀăng jang.
Kyuadah Yêhôwa srăng mgang klei digơ̆, leh anăn Ñu srăng plah mă mnơ̆ng phung plah mă leh dŏ dô digơ̆.
Đăm ngă mah jiăng ôh hŏng mnuih krêñ, kăn nao rei mbĭt hŏng mnuih djăl ăl,
huĭdah ih hriăm tui êlan ñu, leh anăn mngăt ih djŏ kđông.
Đăm jing ôh phung ƀuăn ngă klei bi mguôp amâodah đăm jing pô rơ̆ng kơ nư arăng ôh,
Tơdah ih amâo mâo mnơ̆ng dưi tla, ya yuôm ih luč jhưng pĭt ih?
Đăm bi mlih ôh knông lăn hđăp phung aê ih bi kčah leh.
Ih ƀuh mơ̆ sa čô mnuih mbruă? Ñu srăng dôk ti anăp phung mtao, ñu amâo srăng dôk ôh ti anăp phung ƀuôn sang.
Tơdah ih dôk gŭ huă ƀơ̆ng mbĭt hŏng sa čô khua kiă kriê, răng bĕ kơ mnơ̆ng arăng mdơ̆ng ti anăp ih,
leh anăn dưm sa ƀĕ dhŏng ti đŏk ih tơdah ih jing sa čô ră.
Đăm tluh ôh kơ mnơ̆ng ƀơ̆ng huă jăk phung khua kiă kriê, kyuadah dŏ anăn jing mnơ̆ng ƀơ̆ng huă dưi mplư.
Đăm bi dleh ih pô kyua čiăng jing mdrŏng ôh, brei ih mâo klei thâo mĭn hĭn kơ klei anăn.
Tơdah ih dlăng kơ klei mdrŏng, nĕ anei ñu đuĕ leh; kyuadah klei mdrŏng mkra siap kơ ñu pô leh anăn msĕ si tlang ñu phiơr đuĕ phă adiê.
Đăm ƀơ̆ng ôh mnơ̆ng ƀơ̆ng huă mnuih mâo ală dlăng hŏng klei jhat, đăm tluh ôh kơ mnơ̆ng ƀơ̆ng huă jăk ñu,
kyuadah ñu jing msĕ si pô mĭn hlăm ai tiê ñu, lač, “Ƀơ̆ng, mnăm bĕ,” ƀiădah ai tiê ñu amâo mĭn msĕ snăn ôh.
Ih srăng ô̆ mnơ̆ng ih ƀơ̆ng leh, leh anăn klei ih blŭ jăk srăng luč hơăi mang.
Đăm blŭ ôh kơ knga mnuih mluk, kyuadah ñu srăng bi êmut kơ klei thâo mĭn klei ih blŭ.
Đăm bi mlih ôh knông lăn hđăp, leh anăn đăm plah mă ôh hma phung anak êrĭt,
kyuadah Pô Bi Tui diñu jing myang, Ñu srăng mgang kđi digơ̆ bi kdơ̆ng hŏng ih.
Hŏng jih ai tiê duah klei hriăm, leh anăn mđing knga kơ klei thâo săng.
Đăm hngah mkra anak ih ôh, tơdah ih čăm ñu hŏng giê hnuăt, ñu amâo srăng djiê ôh.
Čăm ñu hŏng giê hnuăt, leh anăn ih srăng bi mtlaih mngăt ñu mơ̆ng Ƀuôn Phung Djiê.
Ơ Anak kâo, tơdah ai tiê ih thâo mĭn, ai tiê kâo srăng hơ̆k mơak.
Prôč tiê kâo srăng mơak, tơdah êlah ih blŭ klei djŏ.
Đăm brei ai tiê ih tluh kơ phung soh ôh, ƀiădah brei ih huĭ mpŭ kơ Yêhôwa grăp hruê.
Sĭt nik ih srăng mâo klei mưn êdei, leh anăn klei ih čang hmăng amâo srăng rai tuč ôh.
Dôk hmư̆ bĕ, Ơ anak kâo, leh anăn jing thâo mĭn, atăt ai tiê ih hlăm êlan kpă.
Đăm bi mguôp mbĭt hŏng phung kreh mnăm kpiê ôh, amâodah hŏng phung ră ƀơ̆ng čĭm,
kyuadah mnuih kreh kpiê ruă leh anăn ră srăng kƀah, leh anăn mnuih kreh pĭt srăng hơô ao tĭ.
Mđing knga kơ ama ih, pô kkiêng kơ ih, leh anăn đăm bi êmut ôh kơ amĭ ih tơdah gơ̆ mduôn leh.
Blei bĕ klei sĭt nik, đăm čhĭ hĕ ôh, blei klei thâo mĭn, klei mjuăt, leh anăn klei thâo săng;
Ama mnuih kpă srăng mâo klei hơ̆k mơak prŏng, hlei pô mâo sa čô anak thâo mĭn srăng mâo klei hơ̆k kyua gơ̆.
Brei amĭ ama ih mâo klei hơ̆k, brei pô kkiêng kơ ih dôk mơak.
Ơ anak êkei kâo, jao bĕ ai tiê ih kơ kâo, leh anăn brei ală ih djă pioh êlan kâo.
Kyuadah mniê êgar jing ƀăng êlam, leh anăn mniê knhông jing sa kbăng kniă.
Ñu dôk kăp msĕ si sa čô mnuih knĕ, leh anăn ñu brei lu phung êkei jing phung lhiăr.
Hlei pô mâo klei knap? Hlei pô mâo klei ênguôt? Hlei pô bi mneh msao? Hlei pô blŭ dŭñ dŭñ? Hlei pô êka amâo thâo mơ̆ng ñu mâo klei êka? Hlei pô mâo ală hrah?
Jing phung dôk mnăm kpiê sui, phung nao mnăm kpiê arăng bi lŭk.
Đăm dôk dlăng ôh kơ kpiê tơdah ñu hrah huč, tơdah ñu mngač hlăm kčok, leh anăn arăng dưi lun ênưih.
Ti knhal tuč ñu kĕ msĕ si ala, leh anăn ñu čoh msĕ si ala kpơ̆ng.
Ală ih srăng dlăng kơ phung mniê knhông, leh anăn ih srăng blŭ klei čhŏ mrŏ.
Ih srăng jing msĕ si sa čô mnuih đih ti krah êa ksĭ, msĕ si sa čô mnuih đih ti ƀrŏng sa ƀĕ gơ̆ng.
Ih srăng lač, “Arăng čăm kâo, ƀiădah kâo amâo ruă ôh? Arăng biêng kâo, ƀiădah kâo amâo thâo ôh! Hbĭl kâo srăng mdih? Kâo srăng duah lŏ mnăm mơh.”
Đăm tluh ôh kơ phung ƀai, kăn čiăng dôk mbĭt hŏng diñu rei,
kyuadah ai tiê diñu trông čhai ngă klei ƀai, leh anăn êlah diñu blŭ klei rŭng răng.
Hŏng klei thâo mĭn arăng mdơ̆ng sang, leh anăn hŏng klei thâo săng sang anăn jing kjăp.
Hŏng klei thâo săng lu adŭ bŏ hŏng djăp mta ngăn drăp yuôm leh anăn siam.
Sa čô mnuih thâo mĭn mâo klei ktang, leh anăn mnuih thâo săng đĭ ktang hĭn.
Hlăm klei bi blah, ih knang kơ klei knhâo, leh anăn hŏng lu mnuih trông čhai mâo klei dưi. Čiăng mâo klei dưi, h knang kơ lu phung kčĕ.
Klei thâo mĭn jing êlam đei kơ mnuih mluk, ñu amâo ha ƀăng êgei ôh ti anôk ƀăng jang.
Hlei pô mĭn ngă nanao klei jhat, arăng pia ñu sa čô mnuih bŏ hŏng mnêč jhat.
Klei mĭn čiăng ngă mơ̆ng klei mluk jing klei soh, leh anăn mnuih mưč jing pô arăng bi êmut kheh.
Tơdah ih êdu ai ti hruê knap mñai, klei ktang ih điêt êdi.
Dŏng bĕ phung arăng atăt kơ klei djiê, bi mtlaih bĕ phung nao kơ anôk arăng bi mdjiê.
Tơdah ih lač, “Nĕ anei, hmei amâo thâo ôh klei anăn,” amâo djŏ hĕ Pô ksiêm ai tiê ƀuh leh klei anăn? Amâo djŏ hĕ Pô kiă kriê mngăt ih thâo leh klei anăn? Leh anăn amâo djŏ hĕ ñu srăng bi wĭt kơ grăp čô tui si bruă gơ̆ ngă leh?
Ơ anak kâo, ƀơ̆ng bĕ êa hnuê, kyuadah ñu jing jăk, êa hnuê ksing hnuê jing mmih kơ ƀăng êgei ih.
Msĕ mơh brei ih thâo klei thâo mĭn jing mmih kơ mngăt ih, tơdah ih mâo gơ̆, ih srăng mâo klei jăk mơak mơ̆ng anei kơ anăp, leh anăn klei ih čang hmăng amâo srăng rai tuč ôh.
Đăm ngă msĕ si mnuih ƀai dôk kăp ngă kơ sang mnuih kpă, đăm bi rai ôh anôk gơ̆ dôk,
kyuadah wăt tơdah sa čô mnuih kpă lĕ buh kjuh bliư̆, ñu ăt lŏ kgŭ mơh, ƀiădah klei knap mñai srăng bi rai phung ƀai.
Đăm mơak ôh tơdah pô roh ih lĕ buh, đăm brei ai tiê ih hơ̆k kdơ̆k ôh tơdah ñu têč hnêč,
huĭdah Yêhôwa ƀuh klei anăn leh anăn amâo mơak ôh, leh anăn lui amâo lŏ ăl kơ gơ̆.
Đăm rŭng răng ôh kyua phung ngă klei jhat, đăm tluh kơ phung ƀai ôh,
kyuadah mnuih ƀai amâo srăng dôk sui ôh, pui kđen phung ƀai srăng djiê.
Ơ anak kâo, brei ih huĭ mpŭ kơ Yêhôwa leh anăn kơ mtao, đăm bi mguôp ôh hŏng phung bi kdơ̆ng hŏng diñu.
Kyuadah diñu srăng bi rai digơ̆ bhiâo riâo rit, leh anăn hlei pô dưi thâo klei knap mñai Yêhôwa amâodah mtao srăng bi truh kơ phung anei phung adih?
Klei anei msĕ mơh jing klei phung thâo mĭn blŭ: Amâo jăk ôh khua phat kđi dôk tĭng sa nah.
Hlei pô lač kơ mnuih ƀai, “Ih amâo soh ôh,” phung ƀuôn sang srăng tăm pah, leh anăn phung găp djuê mnuih srăng bi êmut kơ ñu.
Ƀiădah phung ƀuah phung ƀai srăng mâo klei mơak, leh anăn arăng srăng hơêč hmưi klei jăk jĭn kơ diñu.
Hlei pô lŏ wĭt lač hŏng klei djŏ, jing msĕ si klei čŭm ti kƀuê.
Mkra bĕ bruă ih ti tač, jah jik bĕ hma ih; leh anăn êdei kơ anăn brei ih mdơ̆ng sang ih.
Đăm jing pô kčŭt kơ pô riêng gah ih amâo mâo klei ôh, đăm blŭ klei mplư ôh.
Đăm lač ôh, “Kâo srăng ngă kơ ñu msĕ si ñu ngă leh kơ kâo, kâo srăng bi wĭt kơ ñu tui si klei ñu ngă leh.”
Kâo găn leh hma sa čô mnuih alah, găn đang boh kriăk ƀâo sa čô mnuih amâo mâo klei thâo mĭn ôh,
leh anăn nĕ anei, êruê pam tar ƀar hma anăn, êruê ana guôm lăn leh anăn mnư̆ boh tâo klưh leh.
Kâo dôk dlăng, leh anăn ksiêm mĭn, kâo ƀuh leh anăn kâo hriăm:
pĭt ƀiă, mdei ƀiă, kuăl kngan čiăng pĭt ƀiă,
snăn klei ƀun ƀin srăng truh kơ ih msĕ si sa čô mnuih knĕ, leh anăn klei kƀah msĕ si sa čô mnuih djă mnơ̆ng bi blah.
Anei msĕ mơh jing klei bi hriêng Y-Salômôn, phung dĭng buăl Y-Hêsêkia mtao phung Yuđa lŏ tui čih:
klei Aê Diê mdăp sa klei yuôm hgăm jing klei guh kơang kơ Ñu, klei phung mtao ksiêm duah čiăng thâo săng klei anăn jing klei guh kơang kơ digơ̆.
Msĕ si boh dlông phung adiê leh anăn boh êlam lăn ala, msĕ snăn mơh arăng amâo dưi ksiêm ôh ai tiê phung mtao.
Mă hĕ eh prăk leh anăn pô tuh mâo mnơ̆ng yua ngă hmăm.
Mă hĕ phung ƀai mơ̆ng anăp mtao, leh anăn jhưng mtao ñu srăng jing kjăp hŏng klei kpă ênô.
Đăm mđĭ ih pô ôh ti anăp mtao, đăm dôk ôh hlăm anôk phung hing ang;
kyuadah jăk hĭn tơdah ñu lač kơ ih, “Đĭ bĕ tinei,” hŏng klei ñu bi mtrŭn ih ti anăp sa čô khua. Ya klei ih ƀuh leh hŏng ală ih pô
đăm ruăt hưn kơ khua phat kđi ôh, kyuadah ti knhal tuč ya ih srăng ngă tơdah pô riêng gah ih hưn bi sĭt klei mkăn leh anăn bi hêñ ih?
Tơdah ih bi mgăl klei ih hŏng pô riêng gah ih, đăm bi êdah klei hgăm sa čô mkăn ôh,
huĭdah pô hmư̆ klei ih blŭ bi hêñ ih, leh anăn klei hing ang jhat ih arăng hdơr nanao.
Klei blŭ găl djŏ mông jing msĕ si boh mah mƀlir hlăm prăk.
Klei pô thâo mĭn ƀuah kơ pô dôk hmư̆, jing msĕ si krah mah, amâodah kdrăp ngă hŏng mah.
Pô arăng tiŏ nao sĭt suôr hŏng pô tiŏ nao ñu, jing msĕ si klei êđăp mơ̆ng pliêr hlăm hruê yan puôt, kyuadah ñu bi mơak mngăt khua ñu.
Phung ƀuăn mnơ̆ng brei ƀiădah amâo brei ôh jing msĕ si knam mâo angĭn amâo mâo êa hjan ôh.
Hŏng klei gĭr arăng dưi mă ai tiê khua kiă kriê, leh anăn êlah blŭ êdu êun dưi bi joh klang.
Tơdah ih ƀuh êa hnuê, knŏng ƀơ̆ng man hrăp, huĭdah ih ƀơ̆ng lu đei leh anăn ƀlĕ ô̆.
Đăm êrô đei kơ sang pô riêng gah ih ôh, huĭdah ih bi êmăn ñu, leh anăn ñu bi êmut kơ ih.
Mnuih blŭ mčeh kơ pô riêng gah ñu jing msĕ si kmŭt, đao gưm, amâodah ƀrăm knur.
Klei knang kơ pô lhiăr êjai hruê rŭng răng jing msĕ si sa boh êgei joh amâodah sa ƀĕ jơ̆ng ksak.
Hlei pô mmuñ kơ mnuih mâo ai tiê ênguôt jing msĕ si pô mă mđuĕ hĕ ao kpal êjai hruê êăt, leh anăn tuh êa msăm ti anôk êka.
Tơdah pô roh ih êpa, brei kơ ñu mnơ̆ng ƀơ̆ng huă, leh anăn tơdah ñu mhao, brei kơ ñu êa mnăm.
Snăn ih srăng mkăm hdăng ngur ti dlông boh kŏ ñu, leh anăn Yêhôwa srăng brei klei mưn kơ ih.
Msĕ si angĭn mơ̆ng dưr brei adiê hjan, msĕ snăn mơh êlah blŭ êkŭt brei arăng ăl.
Jăk hĭn dôk ti kiêng čuôr sang hŏng dôk hlăm sang mbĭt hŏng sa čô mô̆ kreh bi mneh msao.
Klei mrâo mrang jăk mơ̆ng čar kbưi jing msĕ si êa êđăp kơ sa čô mnuih mhao.
Mnuih kpă lĕ hlăm klei mnuih ƀai mplư jing msĕ si kbăng êa êkăl amâodah akŏ êa arăng bi čhŏ.
Amâo jăk ôh ƀơ̆ng lu đei êa hnuê, msĕ snăn mơh tơdah mnuih duah bi mni kơ pô.
Sa čô mnuih amâo thâo kiă kriê ai tiê ñu pô jing msĕ si sa boh ƀuôn prŏng arăng bi klưh leh mnư̆.
Msĕ si pliêr hlăm yan bhang amâodah hjan hlăm yan puôt, msĕ snăn klei mpŭ amâo năng ôh kơ sa čô mluk.
Msĕ si čĭm hrai leh anăn čĭm iăt phiơr đuĕ, msĕ snăn mơh klei tăm pah amâo mâo klei amâo srăng truh ôh.
Giê êwĭng pioh kơ aseh, msei khơp pioh kơ aseh dliê, leh anăn giê hnuăt pioh kơ rŏng phung mluk!
Đăm lŏ wĭt lač kơ mnuih mluk tui si klei mluk ñu ôh, huĭdah ih pô jing hĕ msĕ si ñu.
Lŏ wĭt lač bĕ kơ mnuih mluk tui si klei mluk ñu, huĭdah ñu yap ñu pô jing thâo mĭn.
Hlei pô knang kơ mnuih mluk ba klei hưn kơ arăng jing msĕ si khăt jơ̆ng ñu pô leh anăn mnăm klei bi rai.
Klei blŭ bi hriêng hlăm ƀăng êgei phung mluk jing msĕ si jơ̆ng đŏng dlơt awăt amâo thâo êbat ôh.
Hlei pô mpŭ kơ sa čô mluk jing msĕ si sa čô kă asăr boh tâo ti klei ksu bhĭr.
Klei blŭ bi hriêng hlăm ƀăng êgei phung mluk jing msĕ si êruê tlŏ kngan sa čô mnuih kpiê ruă.
Hlei pô mưn mnuih mluk leh anăn phung hiu găn gao jing msĕ si sa čô mnah hna bi êka jih jang mnuih.
Sa čô mnuih mluk lŏ ngă klei mluk jing msĕ si sa drei asâo lŏ wĭt ƀơ̆ng mnơ̆ng ñu ô̆ leh.
Tơdah ih ƀuh sa čô mnuih yap ñu pô jing mnuih thâo mĭn, mnuih mluk jing yuôm hĭn kơ ñu.
Mnuih alah lač, “Mâo sa drei êmông gu ti êlan, mâo sa drei êmông gu hiu hlăm êlan dơ̆ng!”
Msĕ si ƀăng bhă dar ti kliăng bi đuôm ñu, snăn mơh mnuih alah ngă ti jhưng pĭt ñu.
Mnuih alah đrŭt kngan ñu hlăm jam, leh anăn alah đei lŏ ba gơ̆ kơ ƀăng êgei.
Mnuih alah yap ñu pô thâo mĭn hĭn kơ kjuh čô mnuih dưi lŏ wĭt lač hŏng klei găl.
Pô hiu găn gao ngêñ hĕ kơ klei bi msao amâo djŏ hŏng ñu ôh jing msĕ si mnuih ktŭng mă asâo ti knga.
Msĕ si sa čô khŏ bhĭr kluč pui, ƀrăm, leh anăn klei djiê,
msĕ snăn yơh mnuih mplư pô riêng gah ñu, leh anăn lač, “Knŏng kâo hlăp!”
Kyuadah kƀah djuh pui djiê ram, leh anăn tơdah amâo mâo mnuih yăl dliê djưč klei bi mneh msao ram.
Msĕ si anghar pui ƀơ̆ng hdăng leh anăn pui ƀơ̆ng djuh, msĕ snăn mơh mnuih kreh bi msao mčhur klei bi tăng.
Klei pô yăl dliê djưč blŭ jing msĕ si mnơ̆ng ƀơ̆ng huă jăk, ñu kma truh ti prôč êhŭng.
Msĕ si čeh lăn siam êbhơr ti tač, msĕ snăn mơh klei blŭ siam mơ̆ng ai tiê jhat.
Hlei pô bi êmut mgưt blŭ klei siam, ƀiăđah mdăp klei mplư hlăm ai tiê ñu.
Tơdah ñu blŭ hŏng klei mmih, đăm đăo kơ ñu ôh, kyuadah mâo kjuh mta klei arăng bi êmut kheh hlăm ai tiê ñu.
Wăt tơdah ñu mdăp klei bi êmut hŏng klei mplư, klei jhat ƀai ñu srăng êdah hlăm phung bi kƀĭn.
Hlei pô klei ƀăng srăng lĕ hlăm ƀăng anăn, leh anăn boh tâo srăng lŏ wĭt djŏ kơ pô bi klŭng gơ̆.
Êlah luar bi êmut kơ phung ñu dlao wač, leh anăn ƀăng êgei blŭ klei myâo mă ngă klei bi rai.
Đăm bi mni kơ hruê mgi ôh, kyuadah ih amâo thâo ôh ya srăng truh grăp hruê.
Brei pô mkăn bi mni kơ ih, leh anăn amâo djŏ ƀăng êgei ih pô ôh, sa čô tue, amâo djŏ êlah ih pô ôh.
Boh tâo jing ktrŏ leh anăn čuah jing ktrŏ mơh, ƀiădah klei mnuih mluk ngêñ jing ktrŏ hĭn kơ jih dua.
Klei ngêñ jing jhat ƀai, leh anăn klei ăl jing msĕ si êa kluh, ƀiădah hlei pô dưi tŭ klei nač?
Klei ƀuah ti anăp jing yuôm hĭn kơ klei khăp mdăp.
Klei sa čô mah jiăng bi êka jing năng knang hĭn, kơ êbâo klei pô roh čŭm.
Hlei pô trei leh juă êa hnuê ti gŭ jơ̆ng, ƀiădah kơ hlei pô êpa wăt mnơ̆ng phĭ jing mmih kơ ñu.
Msĕ si čĭm đuĕ kbưi mơ̆ng hruh ñu, msĕ snăn mơh mnuih hiu rưng mơ̆ng sang ñu.
Êa ƀâo mngưi leh anăn mnơ̆ng ƀâo mngưi čuh bi mơak kơ ai tiê, msĕ snăn mơh klei mah jiăng bi kčĕ.
Đăm lui ôh mah jiăng ih leh anăn mah jiăng ama ih, leh anăn đăm nao ôh kơ sang ayŏng adei ih êjai ih mâo klei rŭng răng. Sa čô riêng gah dôk giăm jing jăk hĭn kơ ayŏng adei dôk kbưi.
Ơ anak kâo, brei ih mâo klei thâo mĭn, leh anăn bi mơak kơ ai tiê kâo, snăn kâo dưi lŏ wĭt lač kơ hlei pô ƀuah kâo.
Mnuih thâo răng ƀuh klei jhat leh anăn đuĕ dăp, ƀiădah phung mluk hlŏng nao phă anăp leh anăn tŭ klei knap mñai.
Djă pioh čhiăm ao sa čô tue čiăng ngă klei rơ̆ng, leh anăn brei ñu mâo mnơ̆ng mgơ̆ng mơ̆ng pô rơ̆ng kơ mniê tue.
Hlei pô mdih aguah ưm čiăng hơêč hmưi klei jăk jĭn kơ mah jiăng ñu hŏng asăp kraih ktang, arăng srăng yap jing pô tăm pah.
Sa čô mô̆ kreh mneh msao jing msĕ si ênai êa rôč nanao êjai hjan.
Hlei pô čiăng ghă gơ̆ jing msĕ si ghă angĭn amâodah djă êa prăi ôliwơ hlăm kngan.
Msei asah mgoh msei, msĕ snăn mơh sa čô mnuih mjuăt mnuih mkăn.
Hlei pô kiă ana boh hra srăng ƀơ̆ng boh gơ̆, leh anăn hlei pô mgang khua ñu srăng mâo klei mpŭ.
Msĕ si dlăng ƀô̆ mta hlăm êa, snăn mơh ai tiê mnuih bi êdah si knuih ñu jing.
Ƀuôn Phung Djiê leh anăn Ƀăng Êlam amâo tuôm thâo trei ôh, msĕ snăn mơh ală mnuih kăn tuôm thâo hrăp rei.
Anôk bi lik pioh kơ prăk, kpur pui pioh kơ mah, ƀiădah arăng ksiêm sa čô mnuih tui si klei arăng bi mni kơ ñu.
Tơdah ih yua hlâo leh anăn tlê mnuih mluk hlăm êsŭng, bi lŭk hŏng braih, klei mluk ñu amâo srăng kbiă đuĕ mơ̆ng ñu ôh.
Brei ih thâo kral si biăp ih jing, brei ih răng kriê bi jăk êmô ih.
Kyuadah klei mdrŏng amâo dôk nanao ôh, kăn klei jing mtao srăng dôk hlŏng lar rei.
Rơ̆k krô đung đuĕ leh, rơ̆k mda bi êdah leh, leh anăn rơ̆k hlăm čư̆ arăng wiă ba,
êđai biăp srăng brei čhiăm ao kơ ih, leh anăn hŏng bê knô ih dưi blei hma.
Ih srăng mâo êa ksâo bê djăp kơ mnơ̆ng ih ƀơ̆ng huă, wăt kơ phung mnuih hlăm sang ih, leh anăn kơ phung dĭng buăl mniê ih.
Mnuih ƀai đuĕ wăt tơdah amâo mâo pô tiŏ ñu ôh, ƀiădah phung kpă dôk jhŏng msĕ si êmông gu.
Hlăm čar mâo klei bi kdơ̆ng mâo lu phung khua kiă kriê mdê mdê, ƀiădah hŏng mnuih thâo mĭn leh anăn thâo săng čar srăng dôk kjăp sui.
Sa čô ƀun ƀin ktư̆ juă phung ƀun ƀin jing msĕ si êa hjan ktang bi rai jih mnơ̆ng pla.
Phung amâo gưt klei bhiăn ôh bi mni kơ phung ƀai, ƀiădah phung tui hlue klei bhiăn bi kdơ̆ng hŏng anăn.
Phung ƀai amâo thâo săng ôh klei djŏ, ƀiădah phung duah Yêhôwa thâo săng jih.
Mnuih ƀun ƀin êbat hlăm klei ênuah ênô jing jăk hĭn kơ pô mdrŏng êbat hlăm êlan soh.
Hlei pô djă pioh klei bhiăn jing sa čô anak thâo mĭn, ƀiădah hlei pô bi mguôp hŏng phung pliă plia bi hêñ ama ñu.
Hlei pô bi mđĭ klei mdrŏng ñu hŏng klei ƀơ̆ng mnga êgao hnơ̆ng, prăk anăn srăng lĕ kơ hlei pô pap kơ phung ƀun ƀin.
Hlei pô kăt ƀăng knga ñu amâo čiăng hmư̆ klei bhiăn ôh, wăt klei ñu wah lač jing klei Yêhôwa bi êmut kheh.
Hlei pô bi klah đuĕ mnuih kpă brei tui êlan soh srăng lĕ hlăm ƀăng ñu pô klei leh, ƀiădah phung amâo mâo soh ôh srăng dưn mnơ̆ng jăk.
Mnuih mdrŏng yap ñu pô jing mnuih thâo mĭn, ƀiădah mnuih ƀun ƀin mâo klei thâo săng srăng thâo sĭt si anăn jing.
Tơdah phung kpă dưi, mâo klei hơ̆k mơak prŏng snăk, ƀiădah tơdah phung ƀai dưi jih jang mnuih đuĕ dăp.
Hlei pô mdăp klei soh ñu amâo srăng mâo klei đĭ kyar ôh, ƀiădah hlei pô hưn leh anăn lui klei soh anăn srăng mâo klei pap.
Jăk mơak yơh hlei pô huĭ mpŭ kơ Yêhôwa nanao, ƀiădah hlei pô bi khăng ai tiê ñu srăng mâo klei knap mñai.
Sa čô mnuih ƀai kiă kriê phung ƀuôn sang ƀun ƀin jing msĕ si sa drei êmông gu dôk gruh amâodah sa drei kgâo dôk tiŏ.
Sa čô khua kiă kriê jing pô ktư̆ juă kƀah klei thâo săng, ƀiădah hlei pô bi êmut kơ klei ƀơ̆ng đĭ hŏng klei soh srăng dôk hdĭp sui.
Sa čô mnuih tuh êrah mnuih mkăn srăng đuĕ nanao tơl djiê; đăm brei arăng kơ̆ng ñu ôh.
Hlei pô êbat hlăm klei ênuah ênô srăng mâo klei bi mtlaih, ƀiădah pô tui hlue êlan wê srăng lĕ bhiâo riâo rit.
Hlei pô ngă hma srăng mâo djăp mnơ̆ng ƀơ̆ng huă, ƀiădah hlei pô tui tiŏ klei hơăi mang srăng jing ƀun ƀin.
Mnuih sĭt suôr srăng bŏ hŏng klei jăk jĭn, ƀiădah hlei pô ruăt čiăng jing mdrŏng amâo srăng tlaih kơ klei bi kmhal ôh.
Amâo jăk ôh dlăng mnuih mdê mdê, ƀiădah wăt knŏng čiăng mâo sa klŏ kpŭng ăt arăng dưi ngă soh mơh.
Sa čô klih ruăt čiăng jing mdrŏng, ñu amâo thâo ôh klei kƀah srăng truh kơ ñu.
Hlei pô ƀuah arăng, êdei srăng mâo klei pap lu hĭn kơ pô blŭ klei myâo mă.
Hlei pô tlĕ dŏ amĭ ama ñu, leh anăn lač, “Klei anăn amâo soh ôh,” jing ƀĭng găp hŏng pô bi rai.
Hlei pô kčưn kơ dŏ dô arăng mčhur klei bi mneh msao, ƀiădah hlei pô knang kơ Yêhôwa srăng đĭ kyar.
Hlei pô knang kơ klei mĭn ñu pô jing mnuih mluk, ƀiădah hlei pô êbat hlăm klei thâo mĭn srăng mâo klei êđăp ênang.
Hlei pô brei kơ phung ƀun ƀin amâo srăng kƀah ôh, ƀiădah hlei pô amâo thâo pap kơ digơ̆ srăng mâo klei tăm pah lu.
Tơdah phung ƀai đĭ kiă kriê, jih jang mnuih đuĕ dăp, ƀiădah tơdah diñu djiê, phung kpă ênô jing lar.
Sa čô mnuih arăng ƀuah jêñ jêñ ƀiădah ăt ngă khăng kŏ, srăng rai tuč bhiâo riâo rit, amâo lŏ mâo êlan dưi mdrao ôh.
Tơdah phung kpă đĭ kyar phung ƀuôn sang hơ̆k mơak, ƀiădah tơdah phung ƀai kiă kriê, phung ƀuôn sang ur krao.
Hlei pô khăp kơ klei thâo mĭn bi mơak kơ ama ñu, ƀiădah pô dôk hŏng phung mniê knhông bi luč ngăn drăp ñu.
Hŏng klei kpă sa čô mtao bi kjăp čar ñu, ƀiădah hlei pô mă tŭ ngăn sun bi rai čar.
Sa čô mnuih blŭ myâo mă kơ pô riêng gah ñu dăng ñuăl kơ jơ̆ng ñu pô.
Mnuih ƀai djŏ ñuăl klei soh ñu pô, ƀiădah mnuih kpă mmuñ leh anăn hơ̆k mơak.
Mnuih kpă ênô duah klei djŏ kơ phung ƀun ƀin, ƀiădah mnuih ƀai amâo thâo săng klei anăn ôh.
Phung kreh mưč ƀhur pui hlăm ƀuôn prŏng, ƀiădah phung thâo mĭn bi hlai klei ngêñ.
Tơdah sa čô thâo mĭn mâo klei bi mgăl hŏng sa čô mnuih mluk, mnuih mluk knŏng ăl amâodah tlao, amâo mâo klei êđăp ênang ôh.
Phung khăp tuh êrah bi êmut kơ mnuih amâo mâo soh ôh, ƀiădah phung kpă ênô srăng mgang klei hdĭp gơ̆.
Mnuih mluk bi êdah jih klei ñu ngêñ, ƀiădah mnuih thâo mĭn kơ̆ng klei ñu ăl.
Tơdah khua kiă kriê mđing knga kơ klei blŭ luar, jih jang phung dĭng buăl ñu srăng jing ƀai.
Mnuih ƀun ƀin leh anăn pô ktư̆ juă mâo sa klei mbĭt: Yêhôwa bi mngač ală jih dua diñu.
Tơdah sa čô mtao phat kđi phung ƀun ƀin hŏng klei kpă, jhưng mtao ñu srăng dôk kjăp nanao.
Giê hnuăt leh anăn klei ƀuah mkra brei klei thâo mĭn, ƀiădah anak ngă tui si ñu pô čiăng bi hêñ amĭ ñu.
Tơdah phung ƀai đĭ kyar klei soh bi lar msĕ mơh, ƀiădah phung kpă ênô srăng ƀuh klei diñu lĕ.
Mkra bĕ anak ih, leh anăn ñu srăng bi juh ih, ñu srăng bi mơak mngăt ih.
Tơdah amâo mâo klei bi êdah ôh, phung ƀuôn sang êngiê ngă soh, ƀiădah jăk mơak yơh pô djă pioh klei bhiăn.
Amâo djŏ knŏng hŏng klei blŭ ôh arăng dưi mkra sa čô dĭng buăl, kyuadah wăt tơdah ñu thâo săng dưn, ñu amâo srăng gưt ôh.
Ih ƀuh mơ̆ sa čô mnuih ruăt blŭ? Sa čô mluk mâo klei čang hmăng hĭn kơ pô anăn.
Hlei phung ngă jăk đei kơ phung dĭng buăl diñu mơ̆ng hđeh, hruê êdei digơ̆ srăng mĭn digơ̆ pô jing anak sang anăn.
Mnuih krêñ mčhur klei bi mneh msao, leh anăn sa čô mnuih ngêñ ngă lu klei soh.
Klei mnuih mgao srăng mdlưh ñu pô, ƀiădah hlei pô thâo luă gŭ srăng mâo klei arăng mpŭ.
Hlei pô bi mguôp hŏng sa čô mnuih knĕ jing roh hŏng mngăt ñu pô, arăng srăng bi kmhal ñu tơdah ñu hưn klei sĭt hlăm sang phat kđi leh anăn Aê Diê srăng tăm pah ñu tơdah ñu amâo hưn ôh.
Klei huĭ kơ mnuih jing kđông ƀêč, ƀiădah hlei pô knang kơ Yêhôwa mâo klei hơĭt.
Lu mnuih tui duah klei pap mơ̆ng khua kiă kriê, ƀiădah mơ̆ng Yêhôwa yơh mnuih srăng mă tŭ klei djŏ.
Phung kpă bi êmut kheh kơ mnuih wê, ƀiădah phung wê bi êmut kheh kơ pô êbat hlăm êlan kpă.
Anak kâo, đăm wơr bĭt ôh klei kâo mtô lač, ƀiădah brei ai tiê ih djă pioh klei kâo mtă,
kyuadah klei kâo mtô srăng bi sui hruê leh anăn thŭn ih dôk hdĭp, leh anăn srăng brei ih mâo klei đĭ kyar.
Đăm brei klei khăp leh anăn klei sĭt suôr tuôm lui ih ôh; kă klei anăn ti kkuê ih, čih klei anăn ti mdhă ai tiê ih.
Snăn ih srăng mâo klei pap leh anăn klei hing ang jăk ti anăp Aê Diê leh anăn mnuih.
Knang kơ Yêhôwa hŏng jih ai tiê, đăm knang ôh kơ klei mĭn ih pô.
Hdơr bĕ kơ Ñu hlăm jih êlan ih êbat, leh anăn Ñu srăng bi kpă êlan ih.
Đăm yap ih pô thâo mĭn ôh; huĭ mpŭ bĕ kơ Yêhôwa leh anăn đuĕ bĕ mơ̆ng klei jhat.
Klei anăn srăng bi hlao kơ kđeh ih, leh anăn lŏ bi mơai asei mlei ih.
Mpŭ kơ Yêhôwa hŏng mnơ̆ng mơ̆ng klei mdrŏng ih, leh anăn hŏng boh hlâo hlang mơ̆ng bruă ih.
Snăn hjiê ih srăng bŏ dlai, leh anăn čeh ih srăng bŏ ƀim hŏng kpiê mrâo.
Anak kâo, đăm bi êmut ôh kơ klei Yêhôwa mkra, leh anăn đăm êdu ai ôh kơ klei Ñu ƀuah.
Kyuadah Yêhôwa mkra hlei pô Ñu khăp, msĕ si sa čô ama ngă kơ anak ñu khăp.
Jăk mơak yơh mnuih mâo leh klei knhâo, leh anăn mnuih mâo klei thâo săng.
Kyuadah mnga ñu jăk hĭn kơ prăk, leh anăn klei tŭ dưn ñu yuôm hĭn kơ mah.
Ñu jing yuôm hĭn kơ boh tâo mngač, ñu jing yuôm hĭn kơ jih jang mnơ̆ng arăng čiăng mâo.
Hlăm kngan hnuă ñu mâo klei hdĭp sui; hlăm kngan điâo ñu mâo klei mdrŏng sah leh anăn klei mpŭ.
Êlan ñu jing êlan mơak, leh anăn jih jang êlan ñu jing klei êđăp ênang.
Ñu jing sa ƀĕ ana kyâo klei hdĭp kơ phung duah ñu, leh anăn arăng pia phung hơ̆k mơak kơ phung djă pioh ñu kjăp.
Hŏng klei knhâo Yêhôwa mdơ̆ng atur lăn ala, hŏng klei thâo săng Ñu bi kjăp phung adiê.
Hŏng klei thâo mĭn Ñu ƀăng êlam bluh êa, leh anăn knam bi rôč êa nguôm.
Anak kâo, djă pioh klei knhâo leh anăn klei thâo răng, đăm brei diñu ñăk đuĕ mơ̆ng ih ôh.
Snăn diñu srăng jing klei hdĭp kơ mngăt ih, leh anăn mnơ̆ng siam băk kkuê ih.
Hlăk anăn ih srăng êbat êlan ih hŏng klei hơĭt, leh anăn jơ̆ng ih amâo srăng têč hnêč ôh.
Tơdah ih dôk gŭ ih amâo srăng huĭ ôh, tơdah ih đih ih srăng pĭt êđăp ênang.
Đăm hyưt ôh kơ klei jŭ jhat truh bhiâo riâo rit, kăn huĭ rei tơdah phung ƀai rai tuč,
kyuadah Yêhôwa srăng jing Pô ih knang, leh anăn Ñu srăng mgang jơ̆ng ih tlaih mơ̆ng kđông.
Đăm hngah ôh ngă jăk kơ pô yuôm čiăng mâo klei anăn, tơdah ih mâo klei dưi ngă klei anăn kơ ñu.
Đăm lač ôh kơ pô riêng gah ih, “Nao leh anăn lŏ hriê bĕ, kâo srăng brei kơ ih mgi” — tơdah ih mâo leh mnơ̆ng brei anăn.
Đăm trông čhai čiăng ngă jhat kơ pô riêng gah ih ôh, kyuadah ñu dôk giăm ih leh anăn knang kơ ih.
Đăm bi tăng hŏng arăng amâo mâo klei ôh, tơdah arăng amâo tuôm ngă jhat kơ ih ôh.
Đăm tluh jing msĕ si mnuih jhŏng ƀai ôh, leh anăn đăm tui hlue êlan ñu ôh.
Kyuadah Yêhôwa bi êmut kheh kơ mnuih wê, ƀiădah Ñu jing mah jiăng hŏng mnuih kpă.
Klei Yêhôwa tăm pah dôk ti sang mnuih ƀai, ƀiădah Ñu hơêč hmưi klei jăk jĭn kơ sang pô kpă ênô.
Ñu mưč kơ phung mưč, ƀiădah Ñu pap kơ phung luă gŭ.
Phung knhâo srăng dưn klei mpŭ, ƀiădah phung mluk mâo klei hêñ.
Klei Y-Agur anak êkei Y-Yakê blŭ, klei bi hriêng anei ñu blŭ kơ Y-Ithiêl, leh anăn kơ Y-Ukal:
Sĭt nik kâo mluk hĭn kơ mnuih mkăn, leh anăn amâo mâo klei thâo săng tui si sa čô mnuih ôh.
Kâo amâo tuôm hriăm klei thâo mĭn ôh, kăn kâo mâo rei klei thâo săng kơ Pô Doh Jăk.
Hlei pô đĭ leh kơ adiê leh anăn lŏ trŭn leh? Hlei pô bi kƀĭn leh angĭn hlăm kngan ñu? Hlei pô đŭng êa hlăm ao ñu? Hlei pô bi kjăp leh knhal lăn ala? Hlei anăn ñu, leh anăn hlei anăn anak êkei ñu? Sĭt nik ih thâo leh!
Jih klei Aê Diê blŭ mâo klei sĭt leh, Aê Diê jing khil kơ hlei pô kđap hlăm Ñu.
Đăm lŏ thiăm ôh kơ klei Ñu blŭ, huĭdah Ñu ƀuah ih leh anăn bi sĭt ih jing pô luar.
Kâo akâo kơ Ih dua klei, Ơ Aê Diê, đăm hngah brei klei anăn kơ kâo ôh êlâo kâo djiê:
Mă mđuĕ kbưi mơ̆ng kâo klei blŭ luar, leh anăn đăm brei kơ kâo jing ƀun ƀin, kăn jing mdrŏng rei, knŏng brei kơ kâo mnơ̆ng ƀơ̆ng huă bi djăp kơ grăp hruê.
Huĭdah kâo trei leh anăn hngah kơ Ih, leh anăn lač, “Hlei Yêhôwa jing?” amâodah tơdah kâo ƀun ƀin leh anăn tlĕ, snăn kâo bi čhŏ anăn Aê Diê kâo.
Đăm mčeh ôh kơ sa čô dĭng buăl hŏng khua ñu, huĭdah ñu tăm pah kơ ih leh anăn arăng yap ih soh.
Mâo phung mnuih tăm pah kơ ama diñu, leh anăn amâo hơêč hmưi klei jăk jĭn ôh kơ amĭ diñu;
phung mĭn diñu pô jing doh, ƀiădah klei čhŏ mrŏ diñu ka rao ôh;
phung dlăng hŏng klei krưh, Ơ krưh êdi yơh;
phung mâo êgei jing msĕ si đao gưm, mâo ƀăng êgei msĕ si dhŏng, čiăng bi rai hĕ phung ƀun ƀin mơ̆ng lăn ala, phung kƀah mnơ̆ng mơ̆ng ti krah phung mnuih.
Plum mâo dua čô anak mniê, diñu ur, “Brei bĕ, brei bĕ.” Mâo tlâo mta mnơ̆ng amâo thâo hrăp ôh, boh nik nak pă mta mnơ̆ng amâo lač ôh, “Man leh!”:
Ƀuôn Phung Djiê, tian mniê plao, lăn mhao nanao kơ êa, leh anăn pui amâo tuôm lač ôh, “Man leh”.
Ak hlăm tlung srăng čoh ală leh anăn tlang grư̆ srăng ƀơ̆ng kđeh mnuih mưč kơ ama leh anăn hngah amâo gưt asăp kơ amĭ.
Mâo tlâo mta mnơ̆ng jing yuôm bhăn kơ kâo, leh anăn pă mta mnơ̆ng kâo amâo dưi thâo săng ôh:
êlan tlang phiơr hlăm adiê, êlan ala êrui ti dlông boh tâo, êlan kŭmpăn hiu ti krah êa ksĭ, leh anăn êlan sa čô êkei bi ƀô hŏng sa čô mniê.
Anei jing klei mniê tlĕ piu ngă, ñu ƀơ̆ng leh anăn sut ƀăng êgei, leh anăn lač, “Kâo amâo tuôm ngă klei soh ôh.”
Tlâo mta mnơ̆ng bi ktư̆ yơ̆ng lăn ala, leh anăn mâo pă mta mnơ̆ng lăn ala mâo dưi tŭ ôh:
sa čô hlŭn ñu jing hĕ mtao, sa čô mnuih mluk trei leh hŏng mnơ̆ng ƀơ̆ng huă,
sa čô mniê amâo mâo pô khăp dôk hĕ ung, leh anăn sa čô dĭng buăl mniê hrô hĕ khua mniê ñu.
Ti lăn ala mâo pă mta mnơ̆ng đơ điêt, ƀiădah diñu jing phung thâo mĭn snăk:
hdăm jing mnơ̆ng amâo ktang ôh, ƀiădah êjai yan bhang diñu mkăm pioh mnơ̆ng diñu ƀơ̆ng huă;
pai jing mnơ̆ng amâo ktang ôh, ƀiădah diñu ngă hruh diñu hlăm boh tâo;
ktuôp amâo mâo mtao ôh, ƀiădah jih jang diñu êbat bi phung;
čĭng čă arăng dưi mă hŏng kngan, ƀiădah ăt ñu dôk hlăm sang mtao.
Mâo tlâo mta mnơ̆ng thâo êbat siam, leh anăn mâo pă mta mnơ̆ng êbat hŏng klei kdrăm:
êmông gu jing hlô ktang hĭn kơ jih jang hlô, amâo kdŭn ti anăp hlô mkăn ôh;
Sa drei mnŭ knô krưk; sa drei bê knô; leh anăn sa čô mtao mbĭt hŏng phung kahan ñu.
Tơdah ih ngă leh klei mluk leh anăn bi mđĭ ih pô, amâodah tơdah ih mĭn čiăng ngă klei jhat, guôm hĕ ƀăng êgei ih hŏng kngan!
Kyuadah msĕ si kwă êa ksâo êmô arăng mâo prăi, msĕ si kpit adŭng ƀlĕ êrah, msĕ snăn mơh mčhur klei ngêñ srăng bi truh klei bi mneh msao.
Klei mtao Y-Lemuêl blŭ; klei bi hriêng amĭ ñu bi hriăm ñu.
Ya kâo srăng lač kơ ih, Ơ anak êkei kâo? Ya kâo srăng lač kơ ih, Ơ anak êkei mơ̆ng tian prôč kâo pô? Ya kâo srăng lač kơ ih, Ơ anak êkei kâo, pô kâo wah lač akâo?
Đăm bi luč ôh klei mơai ih hŏng phung mniê, amâodah ngă mbĭt hŏng phung bi rai hĕ phung mtao.
Ơ Y-Lemuêl, amâo jăk ôh kơ phung mtao mnăm kpiê, kăn jăk rei kơ phung khua kiă kriê duah kpiê ktang,
huĭdah êjai mnăm diñu wơr bĭt klei mtă, leh anăn bi msoh klei phat kđi kơ phung knap mñai.
Brei kpiê ktang kơ phung dơ̆ng djiê leh, leh anăn kpiê kơ phung mâo klei ênguôt snăk.
Brei diñu mnăm leh anăn wơr bĭt hĕ klei diñu ƀun ƀin, leh anăn amâo lŏ hdơr ôh kơ klei knap diñu.
Ha ƀăng êgei ih blŭ brei kơ mnuih kmlô, čiăng ngă klei djŏ kơ phung amâo mâo pô đru ôh.
Ha ƀăng êgei ih blŭ kđi hŏng klei kpă mgang klei djŏ kơ phung knap mñai leh anăn ƀun ƀin.
Hlei dưi duah sa čô mniê năng mpŭ? Ñu jing yuôm hĭn kơ boh tâo mngač.
Ai tiê ung ñu knang kơ ñu, leh anăn gơ̆ amâo srăng kƀah boh mnga ôh.
Ñu ngă jăk kơ gơ̆, amâo djŏ klei jhat ôh, jih jang hruê ñu dôk hdĭp.
Ñu duah mrai mlâo biăp leh anăn mrai kbuă, leh anăn kriăng mă bruă hŏng kngan.
Ñu jing msĕ si kŭmpăn phung mblei mnia, ba mnơ̆ng ƀơ̆ng huă ñu mơ̆ng kbưi.
Ñu kgŭ pĭt êjai adiê ăt dôk mmăt, leh anăn brei mnơ̆ng ƀơ̆ng huă kơ phung hlăm sang ñu, leh anăn bi mbha mnơ̆ng ƀơ̆ng huă kơ phung dĭng buăl mniê ñu.
Ñu dlăng kơ sa boh hma leh anăn blei hma anăn; hŏng boh mnga mơ̆ng bruă ñu ngă, ñu pla đang boh kriăk ƀâo.
Ñu hyuă kơiêng leh anăn kriăng mă bruă, păl ñu ktang dưi ngă bruă.
Ñu ƀuh mnơ̆ng ñu čhĭ mâo klei tŭ dưn, ñu amâo bi mdjiê ôh pui kđen ñu êjai mlam.
Ñu êwei mrai, leh anăn mñam čhiăm.
Ñu brei mnơ̆ng pap kơ phung knap mñai, leh anăn ñu yơr brei mơh kơ phung ƀun ƀin.
Ñu amâo huĭ ôh kơ pliêr ngă kơ phung hlăm sang ñu, kyuadah jih jang digơ̆ hơô leh čhiăm ao mlâo biăp.
Ñu ngă lu blah abăn, čhiăm ao ñu hơô ngă leh hŏng kbuă điêt aruăt leh anăn hŏng čhiăm hrah piơk.
Arăng thâo kral ung ñu ti ƀăng jang ƀuôn, tơdah gơ̆ dôk gŭ mbĭt hŏng phung khua mduôn hlăm čar.
Ñu mñam ao, čhĭ ao anăn, leh anăn ñu čhĭ hdrăng kơiêng kơ pô mnia.
Ñu mâo klei ktang leh anăn klei arăng mpŭ; leh anăn dưi tlao amâo huĭ ôh kơ klei truh hruê êdei.
Ñu ha ƀăng êgei ñu blŭ hŏng klei thâo mĭn, leh anăn ñu mtô hŏng klei êmhač.
Ñu răng kriê kơ phung hlăm sang ñu, leh anăn ñu amâo alah ôh.
Phung anak ñu kgŭ leh anăn hưn klei digơ̆ hdơr knga, wăt ung ñu msĕ mơh bi mni kơ ñu lač:
“Mâo lu phung mniê ngă jăk snăk năng mpŭ, ƀiădah ih êgao hĭn kơ jih jang diñu.”
Klei kƀăt jing klei mplư, leh anăn klei siam dưi luč; ƀiădah sa čô mniê thâo huĭ mpŭ kơ Yêhôwa srăng mâo klei bi mni.
Brei kơ ñu klei mưn năng kơ bruă kngan ñu ngă, leh anăn brei bruă ñu bi mni kơ ñu ti ƀăng jang ti anăp phung ƀuôn sang.
Ơ phung anak kâo, hmư̆ bĕ klei sa čô ama bi hriăm, mđing knga bĕ čiăng kơ diih dưi mâo klei thâo mĭn.
Kyuadah kâo brei klei hriăm sĭt kơ diih; đăm lui ôh klei kâo mtô.
Êjai kâo jing sa čô anak êkei kơ ama kâo, knŏng hjăn sa čô anak êkei amĭ kâo khăp hơiêng,
ama kâo bi hriăm kâo, lač kơ kâo, “Brei ai tiê ih djă pioh klei kâo blŭ; gưt kơ klei kâo mtă, leh anăn ih srăng hdĭp.
Đăm wơr bĭt leh anăn đăm klah đuĕ ôh mơ̆ng klei ƀăng êgei kâo blŭ; mă tŭ bĕ klei knhâo leh anăn klei thâo mĭn.
Đăm lui klei knhâo, leh anăn ñu srăng kiă kriê ih; khăp kơ ñu, leh anăn ñu srăng mgang ih.
Klei knhâo jing klei yuôm hĭn; snăn, mă bĕ klei knhâo; hlăm jih mnơ̆ng ih mâo, mă bĕ klei thâo săng.
Bi yuôm klei knhâo, leh anăn ñu srăng bi mđĭ ih, kmiêk ñu leh anăn ñu srăng mpŭ kơ ih.
Ñu srăng mđua ti boh kŏ ih sa boh kwang mnga klei pap, ñu srăng mprăp ih hŏng đuôn mtao guh kơang.”
Anak kâo, hmư̆ bĕ leh anăn mă tŭ klei kâo blŭ, čiăng kơ thŭn ih dôk hdĭp srăng jing lu.
Kâo mtô leh ih êlan klei knhâo, kâo atăt leh ih hlăm êlan kpă ênô.
Tơdah ih êbat, knhuang ih amâo srăng gun ôh; leh anăn tơdah ih êran, ih amâo srăng têč hnêč ôh.
Djă pioh klei hriăm, đăm lui ñu ôh; djă pioh ñu bi kjăp, kyuadah ñu jing klei hdĭp ih.
Đăm mŭt ôh hlăm êlan phung ƀai, leh anăn đăm êbat ôh hlăm êlan phung jhat.
Đuĕ dêč kơ êlan anăn, đăm êbat tinăn ôh, weh đuĕ bĕ mơ̆ng anăn, leh anăn nao phă anăp.
Kyuadah diñu amâo dưi pĭt ôh tơdah diñu ka ngă soh; diñu dôk krŏng ală tơdah diñu ka bi lĕ sa čô mnuih ôh.
Kyuadah diñu ƀơ̆ng kpŭng klei ƀai, leh anăn mnăm kpiê klei jhat.
Ƀiădah êlan phung kpă ênô jing msĕ si klei mngač ang dar, klei mngač ñu jing ktang hĭn ƀrư̆ ƀrư̆ tơl truh yang hruê dơ̆ng.
Êlan phung măk ƀai jing msĕ si klei mmăt tĭt; diñu amâo thâo ôh ya mnơ̆ng bi têč hnêč diñu.
Anak kâo, hmư̆ bĕ klei kâo blŭ; mđing knga kơ klei kâo lač.
Đăm brei ñu đuĕ mơ̆ng ală ih ôh, djă pioh ñu hlăm ai tiê ih.
Kyuadah ñu jing klei hdĭp kơ phung mâo ñu, leh anăn klei bi suaih kơ jih asei mlei digơ̆.
Êgao hĭn kơ jih mnơ̆ng, kiă kriê ai tiê ih bi jăk, kyuadah mơ̆ng ñu yơh kbiă akŏ klei hdĭp.
Đăm lŏ blŭ klei luar ôh, đuĕ kbưi mơ̆ng klei blŭ mdêč mdar.
Brei ală ih dlăng phă anăp, đăm dlăng kơ điâo hnuă ôh.
Răng bĕ kơ êlan ih êbat, snăn kơh jih êlan ih srăng jing kjăp.
Đăm weh kơ điâo hnuă ôh, brei jơ̆ng ih đuĕ bĕ mơ̆ng klei jhat.
Ơ dam, hmư̆ bi nik kơ klei knhâo kâo, mđing knga kơ klei kâo thâo săng,
čiăng kơ ih dưi pioh klei thâo mĭn, leh anăn čiăng kơ kƀông ih djă pioh klei thâo săng.
Kyuadah kƀông mniê knhông bi rôč êa hnuê, leh anăn klei ñu blŭ jing êbhơr hĭn kơ êa prăi;
ƀiădah ti knhal tuč ñu jing phĭ snăk, ƀơ̆ng msĕ si đao gưm dua nah mta.
Jơ̆ng ñu trŭn phă klei djiê; knhuang ñu tui êlan nao kơ Ƀuôn Phung Djiê.
Ñu amâo răng ôh kơ êlan nao kơ klei hdĭp; ñu hiu rưng ƀiădah amâo thâo ôh ti phă ñu nao.
Ară anei, Ơ phung anak êkei kâo, dôk hmư̆ bĕ kâo, leh anăn đăm weh đuĕ ôh mơ̆ng klei ƀăng êgei kâo blŭ.
Đuĕ kbưi mơ̆ng ñu, leh anăn đăm nao giăm ƀăng bhă sang ñu ôh,
huĭdah diih brei klei ktang diih kơ phung mkăn, leh anăn thŭn diih dôk hdĭp kơ pô ktư̆ juă,
huĭdah phung tue mă hĕ ngăn dŏ diih, leh anăn boh mơ̆ng bruă diih bha hĕ kơ pô mkăn.
Leh anăn diih srăng krao ti knhal tuč klei hdĭp diih, tơdah kđeh leh anăn asei mlei diih srăng awăt.
Leh anăn diih lač, “Kâo bi êmut hĕ leh kơ klei mkra, leh anăn ai tiê kâo hngah hĕ leh kơ klei ƀuah.
Kâo amâo gưt asăp ôh kơ phung mtô kơ kâo, kăn mđing knga rei kơ phung bi hriăm kâo!
Kâo giăm luč jih ti krah phung ƀuôn sang phung bi kƀĭn.”
Mnăm bĕ êa mơ̆ng brŏng êa ih pô, leh anăn mnăm êa kbiă đoh mơ̆ng kbăng ih pô.
Djŏ mơ̆ akŏ êa ih srăng đoh ti tač, leh anăn hnoh êa ih đoh ti êlan dơ̆ng?
Pioh bĕ diñu knŏng hjăn kơ ih pô, leh anăn amâo djŏ kơ phung tue mbĭt hŏng ih ôh.
Brei akŏ êa ih mâo klei jăk jĭn, leh anăn hơ̆k mơak bĕ hŏng mô̆ ih mâo mơ̆ng ênuk hlăk ai.
Ñu jing msĕ si sa drei hlô rang năng khăp, sa drei ktŏng ana kƀăt, msĕ snăn brei ksâo ñu bi hrăp ih nanao, leh anăn brei ih hơ̆k mơak nanao hŏng klei ñu khăp.
Kyuadah ya yuôm ih khăp kơ mniê knhông, Ơ anak êkei kâo, leh anăn kmiêk đah da sa čô mniê tă tăn?
Kyuadah êlan mnuih êbat dôk mngač ti anăp ală Yêhôwa, leh anăn Ñu ksiêm dlăng jih jang êlan gơ̆.
Klei wê pô soh ngă jing kđông ƀêč kơ ñu, klei soh ñu pô ngă srăng mă čăp ñu.
Ñu djiê kyua kƀah klei mtô, ñu srăng luč kyua klei mluk ñu prŏng.
Anak kâo, tơdah ih ngă klei rơ̆ng kơ pô riêng gah ih, tơdah ih ngă klei ƀuăn leh kơ pô mkăn,
tơdah klei ih blŭ kă hruôt ih leh, arăng mă ih leh kyua klei ih blŭ mơ̆ng ƀăng êgei ih,
snăn ngă snei, Ơ anak kâo, leh anăn bi mtlaih ih pô, kyuadah ih lĕ leh hlăm kngan pô riêng gah ih: nao bĕ hŏng klei luă gŭ leh anăn kwưh kơ ñu phưi ih!
Đăm brei ală ih pĭt ôh, kăn brei pŭk ală ih mdei rei.
Bi mtlaih bĕ ih pô msĕ si ktŏng mơ̆ng kngan mnuih hiu lua, msĕ si čĭm mơ̆ng kngan mnuih hiu wăk.
Ơ mnuih alah, nao bĕ kơ hdăm; ksiêm dlăng kơ êlan ñu, čiăng kơ ih mâo klei thâo mĭn.
Ñu amâo mâo khua ôh, kăn mâo pô čuă amâodah pô mtô rei.
Êjai yan bhang ñu mkra mnơ̆ng ñu ƀơ̆ng huă leh anăn mkăm êjai yan puôt ya mnơ̆ng ñu pioh ƀơ̆ng.
Ơ mnuih alah, dŭm boh sui ih srăng dôk đih tinăn? Hbĭl ih srăng mdih pĭt?
Ăt čiăng pĭt ală, mdei ƀiă, dôk kuăl kngan ƀiă čiăng pĭt,
snăn klei ƀun ƀin srăng truh kơ ih msĕ si mnuih knĕ, leh anăn klei kƀah srăng truh kơ ih msĕ si sa čô mnuih djă mnơ̆ng bi blah.
Sa čô mnuih hơăi mang, mnuih wê, hiu blŭ nanao klei wê.
Ñu kliêk ală, ñu bi hmô hŏng jơ̆ng, ñu bi knăl hŏng kđiêng.
Ai tiê wê ñu trông čhai kơ klei jhat, duah klei bi mneh msao nanao.
Kyuanăn klei knap mñai srăng truh kơ ñu bhiâo riâo rit, ñu srăng rai mtam, amâo lŏ dưi hlao ôh.
Mâo năm mta klei Yêhôwa bi êmut, boh nik nak mâo kjuh mta klei Ñu ăl snăk:
ală dlăng hŏng klei krưh, êlah blŭ luar, kngan tuh êrah mnuih amâo soh,
ai tiê trông čhai kơ klei jhat, jơ̆ng ruăt čiăng êran nao kơ klei ƀai,
pô hưn klei mčeh, leh anăn pô duah klei bi mneh msao hdơ̆ng ayŏng adei.
Ơ anak êkei kâo, djă pioh klei ama ih mtă, leh anăn đăm lui ôh kơ klei amĭ ih mtô.
Pioh digơ̆ nanao hlăm ai tiê ih, leh anăn kă digơ̆ ti kkuê ih.
Tơdah ih êbat, digơ̆ srăng atăt ih; tơdah ih đih pĭt, digơ̆+ srăng kiă kriê ih; tơdah ih srăng mdih pĭt, digơ̆+ srăng blŭ kơ ih.
Kyuadah klei mtă jing pui kđen, klei mtô jing klei mngač, leh anăn klei ƀuah čiăng mkra jing êlan nao kơ klei hdĭp,
čiăng mgang ih kơ mniê soh jhat, kơ êlah mniê knhông blŭ klei myâo mă.
Hlăm ai tiê ih đăm tluh kơ klei siam ñu ôh, leh anăn đăm brei pŭk ală ñu mplư ih ôh.
Mniê knhông dưi bi hrŏ ênoh yuôm sa čô êkei jing sa klŏ kpŭng, leh anăn mniê tlĕ piu ƀêč kđông kơ klei hdĭp yuôm.
Dưi mơ̆ sa čô êkei pŭ pui ti đah da ñu leh anăn pui amâo ƀơ̆ng čhiăm ao ñu ôh?
Amâodah dưi mơ̆ sa čô mnuih êbat ti dlông hdăng ngur leh anăn pui amâo ƀơ̆ng jơ̆ng ñu ôh?
Msĕ snăn mơh hlei pô dôk hŏng mô̆ riêng gah ñu; hlei pô ruêh gơ̆ amâo srăng tlaih kơ klei bi kmhal ôh.
Arăng amâo bi êmut ôh kơ sa čô mnuih knĕ tơdah ñu tlĕ čiăng bi trei tian ñu êpa,
leh anăn tơdah arăng hmao mă ñu, ñu srăng čiu kjuh bliư̆ lu hĭn, ñu srăng brei jih mnơ̆ng ñu mâo hlăm sang.
Hlei pô tlĕ piu amâo mâo klei thâo mĭn ôh; hlei pô ngă msĕ snăn bi rai ñu pô.
Ñu srăng mâo klei êka leh anăn klei hêñ, leh anăn amâo dưi lăm ôh klei ñu hêñ.
Kyuadah klei trih brei sa čô ung ngêñ snăk, leh anăn ñu amâo thâo pap ôh tơdah ñu rŭ ênua.
Ñu amâo srăng tŭ ôh ngăn ba kđi, kăn ñu srăng hlai ai rei wăt tơdah ih brei lu mnơ̆ng kơ ñu.
Anak kâo, djă pioh klei kâo blŭ, leh anăn mă pioh hlăm ai tiê ih klei kâo mtă.
Gưt bĕ klei kâo mtă leh anăn ih srăng dôk hdĭp, mă pioh bĕ klei kâo mtă jing msĕ si asăr ală ih.
Kă digơ̆ ti kđiêng ih, čih pioh digơ̆ ti mdhă ai tiê ih.
Lač bĕ kơ klei knhâo, “Ih jing amai kâo,” leh anăn pia klei thâo mĭn jing mah jiăng ih
čiăng kơ diñu mgang ih kơ mniê knhông, kơ mniê tă tăn blŭ klei myâo mă.
Sa hruê, kâo dôk ti ƀăng bhă điêt sang kâo, kâo dôk dlăng mơ̆ng anôk anăn.
Kâo dôk dlăng kơ phung mluk, kâo ƀuh hlăm phung hlăk ai, sa čô êkei amâo mâo klei thâo mĭn ôh.
Ñu êbat ti kiêng êlan giăm sang mniê knhông anăn dôk, leh anăn ñu êbat êlan nao phă sang mniê anăn.
Êjai mmăt wai băk, êjai tlam mmăt, êjai mmăt mlam dơ̆ng truh,
Hlăk anăn, sa čô mniê kbiă bi tuôm hŏng ñu, mniê anăn hơô čhiăm ao msĕ si sa čô mniê knhông mâo ai tiê mnêč.
Ñu kreh blŭ kraih leh anăn amâo thâo hêñ ôh, ñu amâo thâo dôk hlăm sang ñu pô ôh;
tăp năng hlăm êlan dơ̆ng, tăp năng hlăm anôk sang mnia, leh anăn ñu dôk kăp arăng ti jih jang kiêng êlan.
Mniê anăn djă kơ̆ng ñu leh anăn čŭm ñu, leh anăn hŏng klei jhŏng lač kơ ñu:
“Kâo myơr leh mnơ̆ng myơr kơ klei êđăp ênang, leh anăn hruê anei kâo bi liê leh ênoh kâo ƀuăn.
Snăn kâo kbiă čiăng bi tuôm hŏng ih, čiăng duah ih, leh anăn kâo ƀuh ih yơh!
Kâo mprăp leh jhưng pĭt kâo hŏng abăn siam ngă hŏng mrai kbuă mơ̆ng čar Êjip.
Kâo krih leh jhưng pĭt kâo hŏng mnơ̆ng ƀâo mngưi, êa drao phĭ, alôê, leh anăn hŏng sinamôn.
Hriê bĕ, brei drei bi hrăp drei pô hŏng klei khăp tơl aguah; brei drei bi mơak kơ drei pô hŏng klei khăp!
Kyuadah ung kâo amâo dôk ti sang ôh, ñu đuĕ hiu leh kơ anôk kbưi.
Ñu mă ba kdŭng prăk mbĭt hŏng ñu leh, ñu srăng lŏ wĭt tơdah mlan pŭr.”
Ñu mplư gơ̆ hŏng lu klei blŭ siam, ñu mtrŭt gơ̆ hŏng klei blŭ myâo mă.
Bhiâo riâo rit gơ̆ tui hlue ñu, msĕ si êmô nao kơ anôk arăng čuh, msĕ si sa čô mnuih khŏ arăng kă nao kơ klei bi kmhal,
tơl sa aruăt ƀrăm tlŏ tiê ñu, msĕ si čĭm ruăt djŏ ñuăl, gơ̆ amâo thâo ôh klei anăn srăng bi luč klei hdĭp gơ̆.
Ară anei Ơ phung anak êkei kâo, dôk hmư̆ kâo bĕ, leh anăn mđing knga kơ klei kâo blŭ.
Đăm brei ai tiê ih weh phă êlan sa čô mniê msĕ snăn ôh; đăm klah đuĕ tui êlan ñu êbat ôh.
Kyuadah ñu bi lĕ leh lu mnuih, sĭt nik phung ñu bi mdjiê leh jing lu êdi.
Sang ñu jing êlan nao kơ Ƀuôn Phung Djiê, ñu trŭn phă adŭ klei djiê.
Amâo djŏ hĕ klei knhâo dôk iêu? Amâo djŏ hĕ klei thâo mĭn blŭ kraih?
Ti čŏng čư̆, ti djiêu êlan, wăt ñu dôk ti êlan bi kkuh mơh.
Ti djiêo ƀăng jang, ti anăp ƀuôn prŏng, ti anôk mŭt ƀăng jang ñu iêu kraih:
“Ơ phung êkei, kơ diih yơh kâo iêu, leh anăn asăp kâo bi anăp kơ phung anak mnuih.
Ơ phung khŏ, brei diih hriăm klei thâo mĭn; Ơ phung mluk, brei diih hriăm klei thâo răng.
Hmư̆ bĕ, kyuadah kâo srăng blŭ klei yuôm leh anăn kƀông kâo srăng blŭ klei djŏ.
Kyuadah ƀăng êgei kâo srăng hưn klei sĭt nik, leh anăn kƀông kâo bi êmut kơ klei luar.
Jih jang klei blŭ mơ̆ng ƀăng êgei kâo jing kpă ênô, amâo mâo klei wê amâodah čhuai ôh.
Jih jang klei anăn jing mngač kơ pô thâo săng, leh anăn kpă kơ phung mâo leh klei thâo mĭn lu.
Ruah bĕ klei kâo mtô hrô kơ prăk, leh anăn klei thâo săng hrô kơ mah.
Kyuadah klei knhâo jing yuôm hĭn kơ boh tâo mngač, ñu mâo ênoh yuôm hĭn kơ jih jang mnơ̆ng ih dưi čiăng.
Kâo gơ̆ klei knhâo, dôk mbĭt hŏng klei thâo mĭn, kâo mâo klei thâo săng leh anăn klei ksiêm.
Klei huĭ mpŭ kơ Yêhôwa jing klei bi êmut kơ klei jhat, kâo bi êmut kơ klei krưh, klei mgao, êlan klei jhat leh anăn klei blŭ wê.
Klei kčĕ leh anăn klei knhâo jing dŏ kâo, kâo mâo klei thâo mĭn leh anăn klei ktang.
Hŏng kâo, phung mtao thâo kiă kriê, leh anăn phung khua kiă kriê mtrŭn klei bhiăn kpă.
Hŏng kâo, phung khua thâo kiă kriê, leh anăn phung khua prŏng gĭt gai lăn ala.
Kâo khăp kơ phung khăp kơ kâo, leh anăn phung hur har duah kâo srăng ƀuh kâo.
Klei mdrŏng, klei guh kơang, ngăn yuôm dôk sui leh anăn klei đĭ kyar dôk mbĭt hŏng kâo,
Boh kâo jing jăk hĭn kơ mah, jăk hĭn kơ mah doh, leh anăn mnga kâo jing yuôm hĭn kơ prăk doh.
Kâo êbat hlăm êlan klei kpă ênô, ti êlan klei djŏ,
bi mdrŏng phung khăp kơ kâo, leh anăn bi bŏ sang ngăn drăp diñu.
Yêhôwa hrih kâo tal êlâo hĭn, bruă tal sa Ñu ngă ênuk đưm.
Aê Diê mjing kâo leh mơ̆ng ênuk đưm, mơ̆ng phŭn êlâo kơ mâo lăn ala.
Ñu mjing kâo hlăk ka mâo ƀăng êlam ôh, hlăk ka mâo akŏ êa ƀlĕ ôh.
Êlâo kơ Ñu hrih čư̆ jing kjăp, êlâo kơ mâo kbuôn, Ñu mjing kâo leh;
êlâo kơ Ñu hrih lăn mbĭt hŏng hma, Amâodah êlâo kơ mâo ƀruih lăn.
Tơdah Ñu hrih phung adiê kâo dôk tinăn yơh, tơdah Ñu treh kwang wĭl kơ mbah ƀăng êlam,
tơdah Ñu bi kjăp phung knam ti dlông leh anăn tơdah Ñu bi kjăp akŏ êa êlam,
tơdah Ñu bi kčah kdriêl kơ êa ksĭ, čiăng kơ êa amâo gao ôh klei Ñu mkă, tơdah Ñu dưm atur lăn ala.
Ênuk anăn kâo dôk ti djiêu mbĭt hŏng Ñu jing sa čô mbruă, leh anăn grăp hruê kâo bi mơak kơ Ñu, hơ̆k mơak nanao ti anăp Ñu,
dôk mơak ti lăn ala Ñu leh anăn mâo klei mơak hŏng phung anak mnuih.
Snăn ară anei, Ơ Phung anak êkei kâo, hmư̆ kâo bĕ; jăk mơak yơh phung tui hlue êlan kâo.
Dôk hmư̆ bĕ klei kâo mtô leh anăn jing mnuih thâo mĭn, đăm lui hĕ gơ̆ ôh.
Jăk mơak yơh mnuih dôk hmư̆ kâo, kăp dlăng grăp hruê ti ƀăng jang kâo, leh anăn dôk guôn ti ƀăng bhă kâo.
Kyuadah hlei pô bi tuôm hŏng kâo mâo klei hdĭp, leh anăn mâo klei pap mơ̆ng Yêhôwa.
Ƀiădah hlei pô amâo mâo kâo ngă jhat kơ mngăt ñu pô; jih jang phung bi êmut kơ kâo khăp kơ klei djiê.”
Klei thâo mĭn mdơ̆ng leh sang ñu pô, ñu krah leh kjuh ƀĕ kmeh gơ̆.
Ñu koh leh hlô mnơ̆ng, bi lŭk leh kpiê ñu, leh anăn mdơ̆ng leh jhưng huă ñu.
Ñu tiŏ nao leh phung dĭng buăl mniê ñu, iêu mthưr mơ̆ng anôk dlông hĭn hlăm ƀuôn prŏng,
“Hlei pô mluk brei mŭt tinei!” Snăn ñu lač kơ phung amâo mâo klei thâo mĭn,
“Hriê bĕ, ƀơ̆ng mnơ̆ng kâo, leh anăn mnăm kpiê kâo bi lŭk leh.
Lui hĕ klei mluk leh anăn dôk hdĭp, leh anăn êbat tui hlue êlan klei thâo mĭn.”
Hlei pô mkra mnuih kreh mưč srăng mă tŭ klei jhat kơ ñu pô, leh anăn hlei pô ƀuah mnuih ƀai srăng mă tŭ klei ñu tăm pah.
Đăm ƀuah ôh kơ mnuih kreh mưč, huĭdah ñu bi êmut kơ ih; ƀuah kơ mnuih thâo mĭn leh anăn ñu srăng khăp kơ ih.
Bi hriăm sa čô mnuih thâo mĭn, leh anăn ñu srăng thâo mĭn hĭn; bi hriăm sa čô mnuih kpă ênô, leh anăn ñu srăng thâo lu hĭn.
Klei huĭ mpŭ kơ Yêhôwa jing klei kčưm kơ klei thâo mĭn, leh anăn klei thâo kral Pô Doh Jăk jing klei thâo săng.
Kyuadah hŏng kâo yơh ih srăng dôk hdĭp sui hĭn, leh anăn arăng srăng lŏ thiăm kơ thŭn ih dôk hdĭp.
Tơdah ih thâo mĭn, klei thâo mĭn jing yuôm kơ ih pô; tơdah ih kreh mưč, hjăn ih pô srăng klam klei bi kmhal.
Sa čô mniê khŏ kreh blŭ ktang; ñu jing mluk, amâo thâo boh klei ôh.
Ñu dôk gŭ ti ƀăng bhă sang ñu, ñu dôk gŭ ti anôk dlông hĭn hlăm ƀuôn,
iêu kơ phung găn gao, êbat phă ktuê êlan digơ̆:
“Brei hlei pô mluk mŭt tinei,” ñu lač kơ pô amâo mâo klei thâo mĭn ôh,
“Êa arăng tlĕ jing mmih; leh anăn ƀơ̆ng mnơ̆ng hŏng klei hgăm jing mơak.”
Ƀiădah ñu amâo thâo ôh phung djiê dôk tinăn, leh anăn phung mnuih mniê anăn jak dôk hlăm anôk êlam hĭn hlăm Ƀuôn Phung Djiê.
Jăk mơak yơh mnuih amâo êbat ôh tui si klei phung ƀai kčĕ, kăn dôk rei hlăm êlan phung soh, kăn dôk gŭ rei mbĭt hŏng phung mưč.
Ƀiădah ñu mơak hlăm klei bhiăn Yêhôwa, leh anăn ñu dôk mĭn kơ klei bhiăn anăn hruê mlam.
Ñu jing msĕ si sa ƀĕ ana kyâo pla giăm êa hnoh, mboh tơdah truh yan gơ̆; wăt hla ñu amâo thâo krô ôh, leh anăn jih klei ñu ngă srăng jing.
Phung ƀai amâo djŏ snăn ôh, ƀiădah diñu jing msĕ si adrăng angĭn kpuh mđung.
Kyuanăn phung ƀai amâo srăng dôk kjăp ôh ti hruê phat kđi, phung soh kăn dưi dôk rei hlăm klei bi kƀĭn phung kpă.
Kyuadah Yêhôwa răng kriê êlan phung kpă; ƀiădah êlan phung ƀai srăng rai tuč.
Ơ Yêhôwa, si ngă ih dôk kbưi? Si ngă ih mdăp êjai mâo klei knap mñai?
Hŏng klei mgao, phung ƀai tiŏ mnuih knap; brei digơ̆ lĕ hlăm kđông diñu ƀêč.
Phung ƀai bi mni kơ diñu pô kơ klei ai tiê diñu tluh, leh anăn pô tluh kčưn kơ mnơ̆ng dlao wač leh anăn hngah kơ Yêhôwa.
Pô ƀai blŭ klei mgao, “Aê Diê amâo bi kmhal ôh,” kyuadah hlăm klei mĭn ñu, “Amâo mâo Aê Diê ôh.”
Êlan ñu dưi nanao; klei ih phat kđi dôk dlông hĭn kơ klei ñu dưi ƀuh; ñu mưč kơ jih jang phung roh ñu.
Ñu mĭn hlăm ai tiê ñu, “Kâo amâo srăng mgei ôh; klei jŭ jhat amâo srăng truh kơ kâo ôh hlăm jih jang ênuk.”
Ƀăng êgei ñu bŏ hŏng klei tăm pah, klei mplư, leh anăn klei ktư̆ juă; ti gŭ êlah ñu mâo klei soh leh anăn klei wê.
Ñu dôk kăp ngă giăm ƀuôn; ñu bi mdjiê phung amâo tuôm soh ôh hlăm anôk hgăm. Ală ñu kăp ksiêm čiăng ngă kơ phung knap mñai.
Ñu dôk hlăm anôk hgăm msĕ si sa drei êmông gu hlăm ƀăng ñu; ñu dôk kăp čiăng mă phung ƀun ƀin; ñu mă digơ̆ tơdah ñu hrui ñuăl ñu.
Ñu buôn, ñu kkui leh anăn phung knap mñai lĕ hlăm kkâo ñu.
Pô ƀai mĭn hlăm ai tiê ñu, “Aê Diê wơr bĭt leh, Aê Diê mdăp ƀô̆ mta, leh anăn amâo srăng dlăng ôh.”
Kgŭ bĕ ih, Ơ Yêhôwa; Ơ Aê Diê, yơr kngan ih; đăm wơr bĭt ôh phung ƀun ƀin.
Si ngă pô ƀai mưč kơ Aê Diê? Si ngă ñu lač hlăm ai tiê ñu, “Ih amâo srăng bi kmhal ôh?”
Ih ƀuh leh jih; ih ƀuh klei knap mñai leh anăn klei dleh, čiăng bi kmhal diñu hŏng kngan ih. Pô knap mñai jao ñu pô kơ ih; ih jing pô đru phung anak êrĭt.
Bi joh hĕ păl pô ƀai; bi kmhal hĕ klei soh ñu tơl amâo lŏ ƀuh ñu ôh ti anăp ih.
Yêhôwa jing Mtao nanao hlŏng lar; phung găp djuê mnuih srăng rai tuč mơ̆ng čar ñu.
Ơ Yêhôwa, ih hmư̆ klei phung luă gŭ čiăng; ih srăng bi kjăp ai tiê diñu, ih srăng mđing knga kơ diñu
čiăng ngă klei kpă kơ phung anak êrĭt leh anăn kơ phung arăng ktư̆ juă, čiăng kơ mnuih mơ̆ng ƀruih lăn amâo lŏ ngă ƀai ôh.
Ur hơ̆k bĕ kơ Yêhôwa, Ơ jih jang phung dôk ti lăn ala.
Mă bruă bĕ kơ Yêhôwa hŏng klei mơak; nao ti anăp ñu hŏng klei mmuñ.
Brei diih thâo kơ Yêhôwa jing Aê Diê. Ñu yơh mjing drei leh, drei jing dŏ ñu; drei jing phung ƀuôn sang ñu, phung biăp hlăm kdrăn rơ̆k ñu.
Mŭt bĕ ti ƀăng jang ñu hŏng klei hdơr knga, leh anăn hlăm wăl sang ñu hŏng klei bi mni; hdơr knga kơ ñu bĕ, mpŭ mni kơ anăn ñu.
Kyuadah Yêhôwa jing jăk, klei khăp ñu dôk hlŏng lar, leh anăn klei sĭt suôr ñu ăt dôk hlăm jih jang ênuk.
Kâo srăng mmuñ kơ klei khăp leh anăn klei kpă; Ơ Yêhôwa, kâo srăng mmuñ bi mni kơ ih yơh.
Kâo srăng răng kơ klei dôk dơ̆ng ƀơ̆ng huă djŏ. Hbĭl ih srăng hriê kơ kâo? Kâo srăng dôk hlăm sang kâo hŏng ai tiê kpă.
Kâo amâo srăng dlăng kơ mnơ̆ng jhat ôh; kâo bi êmut kơ bruă phung lui wir; klei anăn amâo srăng djŏ kơ kâo ôh.
Phung mâo ai tiê khăp kơ klei ƀai srăng dôk kbưi mơ̆ng kâo; kâo amâo srăng bi mguôp hŏng klei jhat ôh.
Kâo srăng brei pô mčeh kơ phung riêng gah ñu hŏng klei hgăm dôk ñăt. Kâo amâo srăng tŭ ôh hlei pô dlăng hŏng ală leh anăn ai tiê mgao.
Kâo srăng dlăng kơ phung sĭt suôr hlăm čar, čiăng kơ diñu dưi dôk mbĭt hŏng kâo; pô êbat hlăm êlan kpă srăng mă bruă kơ kâo.
Hlei pô ngă klei mplư amâo srăng dôk hlăm sang kâo ôh; hlei pô blŭ klei luar amâo srăng dôk mbĭt hŏng kâo ôh.
Grăp aguah kâo srăng brei jih jang phung ƀai hlăm čar dôk ñăt; Bi rai hĕ jih jang phung ngă klei ƀai mơ̆ng ƀuôn Yêhôwa.
Ơ Yêhôwa, hmư̆ bĕ klei kâo wah lač; brei klei kâo ur kwưh truh kơ ih.
Đăm mdăp ƀô̆ mta ih mơ̆ng kâo ôh êjai hruê kâo mâo klei knap mñai; mđing knga ih kơ kâo. Ti hruê kâo iêu wah lač, brei ih lŏ wĭt lač kơ kâo djăl!
Kyuadah hruê kâo dôk hdĭp luč đuĕ msĕ si săp pui; leh anăn klang kâo hlơr msĕ si pui ƀơ̆ng.
Ai tiê kâo êdu ai leh anăn krô msĕ si rơ̆k; kâo wơr bĭt ƀơ̆ng huă.
Kyua asăp kâo krao, kâo êwang snăk tơl klang kâo êdah.
Kâo jing msĕ si tlang grư̆ hlăm kdrăn tač, msĕ si mkao hlăm dliê êhŏng.
Kâo krŏng, leh anăn kâo jing msĕ si sa drei čĭm dôk hjăn ti dlông čuôr găp.
Phung roh kâo dlao wač kơ kâo jih hruê; leh anăn phung mưč kơ kâo yua anăn kâo tăm pah.
Kyuadah kâo ƀơ̆ng hbâo hrô kơ kpŭng, leh anăn kâo bi lŭk êa kâo mnăm mbĭt hŏng êa ală,
kyua klei ih ngêñ ktang; kyuadah ih duñ mă kâo leh anăn hwiê hĕ.
Hruê kâo dôk hdĭp jing msĕ si êyui ti mmăt wai băk; kâo dliu msĕ si rơ̆k.
Ƀiădah ih, Ơ Yêhôwa, jing mtao dôk hlŏng lar; anăn ih dôk hlăm jih jang ênuk.
Ih srăng kgŭ leh anăn pap kơ ƀuôn Siôn; kyuadah truh leh hruê pap kơ ñu, hruê bi kčah truh leh.
Kyuadah phung dĭng buăl ih khăp kơ boh tâo ñu; diñu pap kơ bruih lăn ñu.
Phung găp djuê mnuih srăng huĭ mpŭ kơ anăn Yêhôwa, jih jang phung mtao ti lăn ala srăng huĭ mpŭ kơ klei guh kơang ih.
Kyuadah Yêhôwa srăng mdơ̆ng ƀuôn Siôn; ñu srăng bi êdah hlăm klei guh kơang ñu.
Ñu srăng tŭ klei phung knap mñai wah lač, ñu amâo bi êmut kơ klei digơ̆ wah lač ôh.
Brei arăng čih pioh klei anei kơ ênuk êdei; čiăng kơ phung ƀuôn sang arăng ka kkiêng ôh srăng bi mni kơ Yêhôwa.
Yêhôwa dlăng leh mơ̆ng anôk doh jăk ñu ti dlông; mơ̆ng adiê ñu dlăng kơ lăn ala,
čiăng hmư̆ klei phung mnă krao; čiăng bi mtlaih phung arăng pioh leh kơ klei djiê.
Čiăng kơ phung mnuih dưi hưn anăn Yêhôwa hlăm ƀuôn Siôn, leh anăn bi mni kơ ñu hlăm ƀuôn Yêrusalem
tơdah phung ƀuôn sang bi kƀĭn mbĭt hŏng lu ƀuôn ala mtao čiăng kkuh mpŭ kơ Yêhôwa.
Yêhôwa brei kâo jing awăt êjai kâo ăt hdĭp, ñu bi hrŏ leh hruê kâo.
Kâo lač, Ơ Aê Diê kâo, đăm brei kâo djiê ôh êlâo kơ kâo mduôn; ih dôk hdĭp hlăm jih jang ênuk.
Ênuk đưm ih ngă atur kơ boh lăn; leh anăn jih adiê jing bruă kngan ih ngă.
Diñu srăng rai tuč, ƀiădah ih ăt dôk; jih jang diñu srăng tĭ sô msĕ si čhiăm ao. Ih bi mlih diñu msĕ si sa blah ao, leh anăn diñu srăng luč.
Ƀiădah ih ăt dôk msĕ, leh anăn thŭn ih dôk hdĭp amâo srăng jih ôh.
Phung anak phung dĭng buăl ih srăng dôk hdĭp, leh anăn phung anak čô diñu srăng dôk kjăp ti anăp ih.
Ơ mngăt kâo, hơêč hmưi bĕ kơ Yêhôwa; brei jih jang mnơ̆ng hlăm kâo bi mni kơ anăn doh jăk ñu.
Ơ mngăt kâo, hơêč hmưi bĕ kơ Yêhôwa, leh anăn đăm wơr bĭt ôh jih klei jăk ñu ngă.
Ñu pap brei kơ jih jang klei soh ih; ñu bi hlao jih jang klei ruă duam ih;
Ñu bi mtlaih klei hdĭp ih mơ̆ng Ƀăng Êlam; ñu brei kơ ih klei khăp leh anăn klei thâo pap jing đuôn mtao.
Ñu bi hrăp ai tiê ih hŏng mnơ̆ng jăk, čiăng kơ klei hlăk ai ih lŏ jing ktang msĕ si tlang.
Yêhôwa ngă klei kpă, leh anăn klei djŏ kơ jih jang phung arăng ktư̆ juă.
Ñu bi êdah leh êlan ñu kơ Y-Môis, bruă ñu kơ phung ƀuôn sang Israel.
Yêhôwa jing jăk leh anăn thâo pap, amâo djăl ăl ôh, mdrŏng hŏng klei khăp.
Ñu amâo ƀuah nanao ôh, kăn ñu djă pioh klei ñu ăl hlŏng lar rei.
Ñu amâo ngă kơ drei tui si klei soh drei ôh, kăn bi kmhal rei tui si klei wê drei.
Kyuadah msĕ si jih adiê dlông hĭn kơ lăn ala, snăn mơh klei khăp ñu jing prŏng kơ phung huĭ mpŭ kơ ñu.
Msĕ si ngŏ kbưi mơ̆ng yŭ, snăn mơh ñu bi kbưi klei soh drei mơ̆ng drei.
Msĕ si sa čô ama pap kơ phung anak ñu, snăn mơh Yêhôwa pap kơ phung huĭ mpŭ kơ ñu.
Kyuadah ñu thâo hŏng ya mnơ̆ng arăng mjing drei leh; ñu hdơr kơ drei jing bruih lăn.
Bi kơ mnuih, hruê ñu jing msĕ si rơ̆k; ñu hriê kơ prŏng msĕ si mnga hlăm hma,
leh anăn angĭn thut ti ñu, amâo lŏ ƀuh ñu ôh; leh anăn anôk ñu dôk amâo lŏ thâo kral ñu ôh.
Ƀiădah klei khăp Yêhôwa kơ phung huĭ mpŭ kơ ñu dôk mơ̆ng ênuk hlŏng lar truh kơ ênuk hlŏng lar. Leh anăn klei kpă ênô ñu truh kơ phung čô čĕ digơ̆,
kơ phung djă pioh klei ñu bi mguôp, leh anăn hdơr gưt klei ñu čih.
Yêhôwa mdơ̆ng leh jhưng mtao ñu hlăm jih adiê; leh anăn ƀuôn ala mtao ñu kiă kriê jih jang mnơ̆ng.
Mpŭ mni bĕ kơ Yêhôwa, Ơ diih phung dĭng buăl jăk ñu, jing phung myang, čiăng bi sĭt klei ñu mtă, leh anăn gưt asăp klei ñu blŭ.
Mpŭ mni bĕ kơ Yêhôwa, Ơ diih jih jang phung kahan adiê, jing phung dĭng buăl ñu ngă klei ñu čiăng.
Mpŭ mni bĕ kơ Yêhôwa, Ơ diih jih jang phung ñu hrih hlăm jih jang anôk ñu kiă kriê. Ơ mngăt kâo, mpŭ mni bĕ kơ Yêhôwa.
Ơ mngăt kâo, mpŭ mni bĕ kơ Yêhôwa. Ơ Yêhôwa, Aê Diê kâo, ih jing prŏng êdi; Ih hơô leh klei guh kơang leh anăn klei kdrăm.
Yêhôwa guôm ñu pô hŏng klei mngač msĕ si sa blah ao jhung; ñu lang leh jih adiê msĕ si sa blah sang čhiăm.
Ñu ngă êda sang ñu dôk ti dlông êa. Ñu brei knam jing êdeh ñu đĭ; ñu đĭ ti dlông siap angĭn.
Ñu brei angĭn jing dĭng ktang ñu; leh anăn êlah pui jing dĭng buăl ñu.
Ih dưm lăn ala ti dlông atur gơ̆, čiăng kơ gơ̆ amâo tuôm mgei ôh.
Ih guôm gơ̆ leh hŏng anôk êlam msĕ si čhiăm ao; êa đĭ dlông hĭn kơ čư̆.
Tơdah ih ƀuah, phung êa đuĕ; hmư̆ ênai grăm ih, diñu phiơr đuĕ.
Diñu guôm jih jang čư̆, bi bŏ jih jang tlung, truh kơ anôk ih bi kčah leh.
Ih bi kčah leh kdriêl čiăng kơ êa amâo gao ôh; čiăng kơ diñu amâo lŏ guôm hĕ lăn ala ôh.
Aê Diê brei akŏ êa đoh hlăm tlung; diñu đoh plah wah čư̆;
diñu bi mnăm jih jang hlô dliê; aseh dliê bi hlao mhao hŏng êa anăn.
Čĭm hlăm adiê ngă hruh ktuê hang ñu, leh anăn dôk mñê hlăm adhan kyâo.
Mơ̆ng anôk ih dôk ti dlông, ih krih čư̆; lăn ala bŏ hŏng klei jăk jĭn ih brei.
Ih brei rơ̆k čăt kơ hlô mnơ̆ng, leh anăn djam kơ mnuih yua, čiăng kơ ñu dưi mâo mnơ̆ng ƀơ̆ng huă mơ̆ng lăn,
Kpiê čiăng bi mơak ai tiê mnuih, êa boh ôliwơ brei ƀô̆ mta ñu mngač, leh anăn kpŭng bi ktang ai tiê ñu.
Kyâo Yêhôwa, ana kyâo sêdar čar Liƀan ñu pla leh, arăng krih lu êa leh.
Tinăn čĭm ngă hruh diñu; čĭm jhưng mâo anôk gơ̆ hlăm ana hngô.
Čư̆ dlông kơ bê dliê; ƀăng boh tâo jing anôk kơ pai dôk.
Ih brei leh mlan čiăng arăng thâo yan; yang hruê thâo mmông ñu srăng lĕ.
Ih mjing klei mmăt, leh anăn mâo mlam, hlăk anăn jih jang hlô hlăm kmrơ̆ng kbiă hiu.
Phung êđai êmông gu gruh kơ hlô diñu tiŏ mă, duah mnơ̆ng diñu ƀơ̆ng mơ̆ng Aê Diê.
Tơdah yang hruê ƀlĕ, diñu đuĕ wĭt, leh anăn đih hlăm ƀăng diñu dôk.
Bi mnuih kbiă nao kơ bruă ñu, leh anăn mă bruă tơl adiê tlam.
Ơ Yêhôwa, bruă ih lu êdimima! Ih ngă diñu jih hŏng klei thâo mĭn; lăn ala bŏ leh hŏng mnơ̆ng ih hrih.
Mâo êa ksĭ prŏng leh anăn ƀai, tinăn mâo mnơ̆ng hdĭp amâo dưi yap ôh, mnơ̆ng hdĭp điêt leh anăn prŏng.
Tinăn kŭmpăn êrô hiu; leh anăn lêwiathan dôk tinăn, mnơ̆ng prŏng ih hrih leh brei hiu hlăp hlăm êa.
Jih jang mnơ̆ng anăn knang kơ ih, čiăng kơ ih brei mnơ̆ng diñu ƀơ̆ng ti djŏ mmông.
Tơdah ih brei mnơ̆ng ƀơ̆ng, diñu mă tŭ; tơdah ih mđang kngan ih, diñu bŏ dlai hŏng mnơ̆ng jăk ih brei.
Tơdah ih mdăp ƀô̆ ih, diñu rŭng răng; tơdah ih mă hĕ êwa mơ̆ng diñu, diñu djiê leh anăn lŏ wĭt kơ bruih lăn.
Tơdah ih mơĭt Mngăt Myang ih, diñu jing mtam; leh anăn ih bi mrâo ƀô̆ mta lăn ala.
Brei klei guh kơang Yêhôwa dôk hlŏng lar; brei Yêhôwa hơ̆k mơak kyua bruă ñu.
Ñu dlăng kơ lăn ala, leh anăn gơ̆ ktư̆ yơ̆ng; ñu ruêh phung čư̆, leh anăn diñu ƀlĕ săp pui.
Kâo srăng mmuñ kơ Yêhôwa jih jang hruê kâo dôk hdĭp; kâo srăng mmuñ bi mni kơ Aê Diê kâo êjai kâo dôk hdĭp.
Brei klei kâo mĭn dưi bi mơak kơ ñu, êjai kâo hơ̆k mơak hlăm Yêhôwa.
Brei phung soh rai luč mơ̆ng lăn ala, leh anăn đăm lŏ mâo phung ƀai ôh. Ơ mngăt kâo, mpŭ mni bĕ kơ Yêhôwa. Bi mni kơ Yêhôwa.
Bi mni bĕ kơ Yêhôwa, iêu wah lač kơ anăn ñu; hưn bi thâo kơ phung ƀuôn sang bruă ñu ngă leh.
Mmuñ bĕ kơ ñu, mmuñ bi mni bĕ kơ ñu; yăl dliê bĕ jih bruă yuôm bhăn ñu ngă.
Bi mni bĕ kơ diih pô hlăm anăn doh jăk ñu; brei ai tiê phung duah Yêhôwa hơ̆k mơak.
Duah bĕ Yêhôwa leh anăn klei ktang ñu; duah bĕ nanao ƀô̆ mta ñu.
Brei diih hdơr kơ bruă yuôm bhăn ñu ngă leh, klei yuôm bhăn ñu leh anăn klei phat kđi ñu brei,
Ơ phung anak čô Y-Abraham, dĭng buăl ñu, Ơ phung anak êkei Y-Yakôp, phung ñu ruah leh.
Ñu yơh jing Yêhôwa, Aê Diê drei; klei ñu phat kđi dôk tar ƀar lăn ala.
Ñu hdơr nanao kơ klei ñu bi mguôp, kơ klei ñu ƀuăn pioh kơ êbâo ênuk,
kơ klei bi mguôp ñu ngă leh hŏng Y-Abraham, leh anăn kơ klei ñu kat asei ƀuăn hŏng Y-Isăk.
Ñu bi sĭt leh klei anăn hŏng Y-Yakôp jing sa klei bhiăn, hŏng phung Israel jing klei bi mguôp hlŏng lar,
Ñu lač, “Kâo brei kơ ih čar Kanaan, jing ngăn dưn djŏ kơ diih”.
Êjai diñu jing knŏng phung ƀiă, phung ƀiă êdi, leh anăn jing tue hlăm čar anăn,
hiu rưng mơ̆ng găp djuê anei kơ găp djuê anăn, mơ̆ng sa boh ƀuôn ala mtao kơ sa boh ƀuôn ala mtao mkăn.
Yêhôwa amâo brei arăng ktư̆ juă diñu ôh; ñu ƀuah phung mtao čiăng mgang diñu,
lač, Đăm ruêh ôh phung kâo trôč êa ƀâo mngưi, đăm ngă jhat ôh kơ phung khua pô hưn êlâo kâo.
Tơdah ñu brei klei ư̆ êpa truh kơ čar, leh anăn mă hĕ jih mnơ̆ng ƀơ̆ng huă,
ñu tiŏ nao sa čô mnuih êlâo kơ diñu, Y-Yôsep, pô diñu čhĭ leh jing sa čô hlŭn.
Arăng tling bi êka jơ̆ng gơ̆, arăng kă ti kkuê gơ̆ hŏng săng đai msei,
tơl hruê klei gơ̆ hưn êlâo truh sĭt, klei Yêhôwa blŭ lông dlăng gơ̆ jing djŏ.
Mtao tiŏ nao arăng kleh gơ̆, pô kiă kriê lu phung ƀuôn sang phưi gơ̆.
Ñu mjing gơ̆ khua kơ sang ñu, leh anăn khua kiă kriê jih jang ngăn ñu,
čiăng gơ̆ dưi mkra mjuăt phung khua ñu, leh anăn bi hriăm klei thâo mĭn kơ phung khua mduôn ñu.
Hlăk anăn Y-Israel nao kơ čar Êjip; Y-Yakôp dôk hlăm čar Čam msĕ si tue.
Yêhôwa brei phung ƀuôn sang ñu jing lar êngŭm, leh anăn brei digơ̆ jing ktang hĭn kơ phung ktư̆ juă digơ̆.
Ñu bi mlih ai tiê phung Êjip brei bi êmut kơ phung ƀuôn sang ñu, čiăng ngă mnêč kơ phung dĭng buăl ñu.
Ñu tiŏ nao Y-Môis, dĭng buăl ñu, leh anăn Y-Arôn, pô ñu ruah leh.
Digơ̆ bi êdah klei bi knăl Yêhôwa ti krah phung anăn, leh anăn ngă klei yuôm bhăn hlăm čar Čam.
Ñu mơĭt klei mmăt, leh anăn jih čar jing mmăt, ƀiădah phung anăn amâo gưt asăp ñu ôh.
Aê Diê bi mbliư̆ êa diñu jing êrah, leh anăn bi mdjiê kan diñu.
Čar diñu bŏ hŏng ajĭk tơl truh wăt hlăm adŭ phung khua diñu.
Yêhôwa lač, leh anăn phung ruê jhat truh mtam, leh anăn mâo ktâo hlăm tar ƀar čar diñu.
Ñu brei pliêr lĕ hlăm čar diñu hrô kơ hjan, leh anăn mâo kmlă mtrang hlăm čar diñu.
Yêhôwa bi rai phŭn boh kriăk ƀâo leh anăn ana boh hra diñu, leh anăn bi joh ana kyâo hlăm čar diñu.
Yêhôwa blŭ, leh anăn ktuôp hriê, ktuôp lu tơl amâo dưi yap ôh.
Ktuôp anăn ƀơ̆ng jih rơ̆k hlăm čar leh anăn ƀơ̆ng boh hlăm hma diñu.
Yêhôwa bi mdjiê jih jang anak êkei kkiêng tal êlâo hlăm čar diñu, boh hlâo hlang jih klei ktang diñu.
Leh anăn Yêhôwa atăt bi kbiă phung Israel djă prăk leh anăn mah; leh anăn amâo mâo sa čô awăt ôh hlăm phung găp djuê ñu.
Phung Êjip mơak tơdah phung Israel đuĕ nao, kyuadah phung Êjip huĭ snăk kơ diñu.
Yêhôwa lang knam čiăng guôm diñu, leh anăn brei pui čiăng bi mngač diñu êjai mlam.
Diñu akâo, leh anăn Yêhôwa brei čĭm wăt truh, bi trei diñu hŏng kpŭng mơ̆ng adiê.
Yêhôwa bi kđang boh tâo, leh anăn êa bluh ti tač; êa đoh găn kdrăn tač msĕ si êa krông.
Kyuadah Yêhôwa hdơr kơ klei ñu ƀuăn doh jăk, brei leh kơ Y-Abraham, dĭng buăl ñu.
Snăn ñu atăt bi kbiă phung ƀuôn sang ñu hŏng klei hơ̆k mơak, phung ñu ruah leh hŏng klei mmuñ.
Yêhôwa brei kơ diñu lăn čar phung tue, leh anăn diñu plah mă boh mơ̆ng bruă phung ƀuôn sang mkăn,
čiăng kơ diñu djă pioh klei Yêhôwa mtă, leh anăn gưt klei bhiăn ñu. Bi mni kơ Yêhôwa!
Bi mni kơ Yêhôwa! Bi mni bĕ kơ Yêhôwa kyuadah ñu jing jăk; kyuadah klei khăp ñu dôk hlŏng lar.
Hlei dưi yăl dliê bruă prŏng Yêhôwa ngă leh, hlei dưi hưn jih klei bi mni kơ ñu?
Jăk mơak yơh phung ngă klei djŏ, phung ngă klei kpă ênô nanao.
Ơ Yêhôwa, brei ih hdơr kơ kâo tơdah ih brei klei jăk kơ phung ƀuôn sang ih, đru kâo tơdah ih bi mtlaih diñu,
čiăng kơ kâo dưi ƀuh klei phung ih ruah leh đĭ kyar, leh anăn dôk hơ̆k mơak kyua phung găp djuê ih mơak, leh anăn mâo klei bi mni mbĭt hŏng phung ngăn dưn ih.
Hmei wăt phung aê hmei ngă soh leh; hmei ngă klei wê leh, hmei ngă klei ƀai leh.
Phung aê hmei hlăm čar Êjip amâo mđing ôh kơ klei yuôm bhăn ih ngă leh; diñu amâo lŏ hdơr ôh kơ klei jăk ih êbeh dlai, ƀiădah diñu bi kdơ̆ng ti Êa Ksĭ Hrah.
Ƀiădah Yêhôwa bi mtlaih diñu kyua anăn gơ̆, čiăng bi êdah klei myang gơ̆.
Gơ̆ ƀuah Êa Ksĭ Hrah leh anăn ñu thu hĕ; gơ̆ atăt phung ƀuôn sang găn anôk êlam msĕ si găn kdrăn tač.
Gơ̆ bi mtlaih diñu mơ̆ng kngan phung roh, leh anăn bi êngiê diñu mơ̆ng klei myang phung roh.
Êa guôm phung roh diñu, amâo mâo sa čô adôk ôh.
Hlăk anăn diñu đăo kơ klei Aê Diê ƀuăn; diñu mmuñ bi mni kơ gơ̆.
Ƀiădah diñu djăl wơr bĭt bruă gơ̆; diñu amâo guôn ôh kơ klei Aê Diê kčĕ.
Ƀiădah diñu tluh snăk hlăm kdrăn tač, leh anăn diñu lông dlăng Aê Diê hlăm anôk dliê êhŏng.
Aê Diê brei kơ diñu ya klei diñu akâo, ƀiădah bi truh klei ruă bi rai diñu.
Diñu nač kơ Y-Môis ti anôk diñu jưh, wăt kơ Y-Arôn, pô doh jăk Yêhôwa,
lăn kđang leh anăn lun hĕ Y-Dathan, leh anăn lăn lŏ sir ti dlông phung Y-Abiram.
Pui trŭn ngă kơ phung hlue diñu; êlah pui ƀơ̆ng hĕ phung ƀai.
Diñu ngă rup êđai êmô hlăm čư̆ Hôrep, diñu buôn kkuh ti anăp rup diñu tuh.
Diñu bi mlih klei guh kơang Aê Diê diñu mjing hĕ rup êmô thâo ƀơ̆ng rơ̆k.
Diñu wơr bĭt Aê Diê, pô bi mtlaih diñu, pô ngă bruă prŏng hlăm čar Êjip,
pô ngă bruă yuôm bhăn hlăm čar Čam, pô ngă klei bi huĭ ti Êa Ksĭ Hrah.
Snăn Aê Diê lač gơ̆ srăng bi rai diñu. Ƀiădah Y-Môis, pô gơ̆ ruah leh, dôk dơ̆ng plah wah diñu hŏng Aê Diê, čiăng bi weh klei Aê Diê ngêñ, amâo brei bi rai ôh.
Hlăk anăn diñu bi êmut kơ čar jăk siam; diñu amâo đăo ôh kơ klei Aê Diê ƀuăn.
Diñu blŭ dŭñ dŭñ hlăm sang čhiăm diñu, leh anăn amâo gưt asăp Yêhôwa ôh.
Kyuanăn Aê Diê kat asei kơ diñu, srăng bi rai diñu hlăm kdrăn tač,
Brei phung anak diñu lĕ ti krah phung găp djuê, leh anăn prah prŭng diñu hlăm lu boh čar.
Diñu bi mguôp hŏng yang Baal-Pêôr, leh anăn ƀơ̆ng mnơ̆ng ngă yang myơr leh kơ phung djiê.
Diñu bi riêl ai Yêhôwa kyua bruă jhat diñu ngă, leh anăn klei ruă tưp truh kơ diñu.
Hlăk anăn, Y-Phinêas kgŭ čiăng bi mghah brei klei soh, snăn klei ruă tưp anăn mdei.
Aê Diê yap klei anei jing klei kpă kơ ñu hlăm jih jang ênuk hlŏng lar.
Diñu bi riêl ai Yêhôwa ti êa Mêriba, tơl Y-Môis mâo klei truh kyua diñu.
Kyuadah diñu bi rŭng klei mĭn gơ̆, tơl gơ̆ blŭ hŏng klei amâo răng ôh.
Diñu amâo bi rai ôh phung ƀuôn sang, tui si Yêhôwa mtă leh kơ diñu,
ƀiădah diñu bi dôk hŏng phung găp djuê mkăn, leh anăn ngă bruă phung anăn.
Diñu mă bruă kơ rup yang phung anăn, klei anăn jing kđông ƀêč kơ diñu.
Diñu ngă yang kơ phung yang jhat hŏng anak êkei, anak mniê diñu.
Diñu tuh êrah amâo mâo soh ôh, êrah anak êkei leh anăn anak mniê diñu, jing mnơ̆ng ngă yang kơ rup yang čar Kanaan; leh anăn čar jing čhŏ hŏng klei tuh êrah anăn.
Snăn diñu jing čhŏ leh hŏng bruă diñu ngă; leh anăn ngă klei knhông.
Kyuanăn Yêhôwa čuh ai ngêñ kơ phung ƀuôn sang gơ̆, leh anăn gơ̆ bi êmut snăk kơ ngăn dưn gơ̆.
Gơ̆ jao phung Israel hlăm kngan phung găp djuê mkăn; snăn phung bi êmut kơ diñu kiă kriê diñu.
Phung roh diñu ktư̆ juă diñu, leh anăn bi mŭt diñu ti gŭ kngan phung roh.
Lu bliư̆ Aê Diê bi mtlaih diñu, ƀiădah diñu bi kdơ̆ng leh anăn lĕ kram hlăm klei wê diñu.
Ƀiădah Aê Diê ƀuh klei knap mñai diñu, tơdah hmư̆ klei diñu krao.
Ñu pap kơ phung anăn kyua ñu hdơr klei ñu bi mguôp leh, leh anăn ñu pap brei kơ digơ̆ kyua klei khăp ñu.
Yêhôwa brei jih jang phung mjing digơ̆ mnă mâo klei pap kơ digơ̆.
Bi mtlaih hmei bĕ, Ơ Yêhôwa, Aê Diê hmei, leh anăn bi kƀĭn hmei mơ̆ng phung găp djuê mnuih, čiăng kơ hmei dưi bi mni kơ anăn doh jăk ih, leh anăn hơ̆k mơak bi mni kơ ih.
Mpŭ mni kơ Yêhôwa, Aê Diê phung Israel, mơ̆ng ênuk hlŏng lar truh kơ ênuk hlŏng lar. Leh anăn brei jih jang phung ƀuôn sang lač, Amen. Bi mni kơ Yêhôwa!
Bi mni bĕ kơ Yêhôwa, kyuadah ñu jing jăk; kyuadah klei khăp ñu dôk nanao hlŏng lar.
Brei phung Yêhôwa bi tui leh lač snăn, phung ñu bi mtlaih leh mơ̆ng kngan phung roh,
phung ñu bi kƀĭn leh mơ̆ng jih jang čar, mơ̆ng ngŏ, mơ̆ng yŭ, mơ̆ng dưr leh anăn mơ̆ng dhŭng, lač snăn mơh.
Đa đa diñu hiu rưng hlăm kdrăn tač, amâo ƀuh êlan dưi nao dôk ôh hlăm sa boh ƀuôn.
Diñu êpa leh anăn mhao, mngăt diñu djiê hwăt.
Hlăk anăn, hlăm klei knap mñai diñu ur krao kơ Yêhôwa, leh anăn gơ̆ bi mtlaih diñu mơ̆ng klei rŭng răng.
Gơ̆ atăt diñu ti êlan kpă, tơl diñu truh kơ sa boh ƀuôn diñu dưi dôk.
Brei phung anăn bi mni kơ Yêhôwa kyua klei khăp ñu, kyua bruă yuôm bhăn ñu ngă leh kơ phung anak mnuih!
Kyuadah ñu bi hrăp pô mhao, ñu bi trei pô êpa hŏng mnơ̆ng jăk.
Đa đa dôk gŭ hlăm klei mmăt leh anăn hlăm êyui klei djiê, jing mnă knap mñai kă leh hŏng klei săng đai msei,
kyuadah diñu bi kdơ̆ng leh hŏng klei Aê Diê blŭ, leh anăn bi êmut klei Pô Ti Dlông Hĭn kčĕ.
Kyuanăn Aê Diê bi mčah ai tiê diñu hŏng klei mă bruă suăi, diñu êbuh leh anăn amâo mâo pô đru diñu ôh.
Hlăm klei knap mñai diñu ur krao kơ Yêhôwa, leh anăn gơ̆ bi mtlaih diñu mơ̆ng klei rŭng răng.
Gơ̆ atăt diñu kbiă mơ̆ng klei mmăt leh anăn êyui klei djiê, leh anăn bi tloh klei săng đai diñu.
Brei diñu bi mni kơ Yêhôwa kyua klei khăp ñu, kyua bruă yuôm bhăn ñu ngă leh kơ phung anak mnuih!
Kyuadah ñu bi mčah ƀăng jang kông, leh anăn bi joh giê kal msei.
Đa đa jing mluk kyua klei soh diñu ngă, leh anăn diñu tŭ klei knap mñai kyua klei wê diñu.
Diñu bi êmut snăk kơ jih jang mnơ̆ng ƀơ̆ng huă, leh anăn diñu nao giăm ƀăng jang klei djiê.
Hlăk anăn diñu ur krao kơ Yêhôwa kyua klei knap mñai diñu, leh anăn Yêhôwa bi mtlaih diñu mơ̆ng klei rŭng răng.
Ñu mơĭt klei Ñu blŭ, leh anăn bi hlao diñu, leh anăn bi mtlaih diñu mơ̆ng msat.
Brei diñu bi mni kơ Yêhôwa kyua klei khăp Ñu, kyua bruă yuôm bhăn Ñu ngă leh kơ phung anak mnuih!
Brei digơ̆ myơr mnơ̆ng ngă yang klei bi mni, leh anăn yăl dliê bruă Ñu hŏng klei mmuñ hơ̆k.
Đa đa phung trŭn nao kơ êa ksĭ đĭ kŭmpăn, leh anăn duah mnơ̆ng hŏng bruă ti êa ksĭ.
Phung anăn ƀuh bruă Yêhôwa, leh anăn klei yuôm bhăn Ñu ngă ti krah êa êlam.
Ñu mtă leh anăn bi truh angĭn êbŭ, brei êa ksĭ poh yă.
Kŭmpăn diñu đĭ phă adiê, lŏ trŭn kơ ƀăng êlam; diñu êdu ai kyua klei rŭng răng mơ̆ng êa ksĭ.
Diñu êbat ting ring rang msĕ si sa čô mnuih kpiê ruă, leh anăn amâo lŏ thâo ngă ôh.
Hlăk anăn, hlăm klei knap mñai digơ̆ ur krao kơ Yêhôwa, leh anăn ñu bi mtlaih diñu mơ̆ng klei rŭng răng.
Ñu kơ̆ng angĭn êbŭ brei dôk kriêp, leh anăn êa poh yă dôk ngơ ngĭn.
Diñu mơak kyuadah mâo klei êđăp ênang leh, leh anăn ñu atăt diñu kơ ƀuôn diñu čiăng.
Brei diñu bi mni kơ Yêhôwa kyua klei khăp ñu, kyua bruă yuôm bhăn Ñu ngă leh kơ phung anak mnuih!
Brei diñu Mpŭ mni kơ Ñu hlăm klei phung ƀuôn sang bi kƀĭn, leh anăn bi mni kơ Ñu hlăm klei phung khua mduôn bi kƀĭn.
Yêhôwa bi mlih êa krông jing kdrăn tač, brei akŏ êa jing hĕ lăn thu,
mbliư̆ lăn čăt mnơ̆ng jing lăn msĭn, kyua klei ƀai phung dôk tinăn.
Ñu bi mlih kdrăn tač brei jing êa ênao, leh anăn lăn thu jing akŏ êa.
Leh anăn Ñu brei phung êpa dôk ti anôk anăn, leh anăn digơ̆ mdơ̆ng sa boh ƀuôn dôk.
Digơ̆ ngă hma, pla phŭn boh kriăk ƀâo, leh anăn mâo boh lu.
Hŏng klei Yêhôwa hơêč hmưi klei jăk jĭn, digơ̆ jing lar êngŭm, leh anăn Ñu amâo bi hrŏ ôh êmô biăp digơ̆.
Tơdah diñu hrŏ leh anăn êdu ai kyua klei arăng ktư̆ juă, mâo klei knap mñai leh anăn klei ênguôt;
Yêhôwa tuh klei bi êmut kơ phung khua kiă kriê, leh anăn brei diñu hiu rưng hlăm kdrăn tač, anôk amâo mâo êlan ôh.
Ƀiădah Ñu dŏng phung ƀun ƀin mơ̆ng klei knap mñai, leh anăn brei găp djuê diñu jing lu msĕ si phung biăp.
Phung kpă ƀuh klei anăn leh anăn mơak, ƀiădah jih jang phung wê kđhĭp ƀăng kƀông.
Hlei pô jing mnuih thâo mĭn, brei ñu răng kơ klei anăn; brei phung mnuih ksiêm mĭn klei khăp Yêhôwa.
Ai tiê kâo kjăp leh, Ơ Aê Diê, kâo srăng mmuñ, bi mni hŏng jih ai tiê.
Mdih bĕ ih, Ơ đĭng kliă leh anăn brô̆! Kâo srăng bi mdih klei mngač ang dar.
Kâo srăng bi mni kơ ih ti krah phung ƀuôn sang, Ơ Yêhôwa; Kâo srăng mmuñ bi mni kơ ih ti krah phung găp djuê mnuih.
Kyuadah klei khăp ih jing prŏng, dlông hĭn kơ phung adiê; leh anăn klei sĭt suôr ih đĭ truh ti biut knam.
Ơ Aê Diê, brei ih mâo klei guh kơang ti dlông phung adiê, brei klei guh kơang ih dôk ti dlông jih lăn ala,
đru kâo hŏng kngan hnuă ih, leh anăn lŏ wĭt lač kơ kâo čiăng kơ phung ih khăp mâo klei bi mtlaih.
Aê Diê blŭ leh hlăm adŭ doh jăk ñu: “Hŏng klei dưi kâo srăng bi mbha ƀuôn Sičem, leh anăn mkă bi mbha tlung Sukôt.
Čar Galaat jing dŏ kâo, Manasê jing dŏ kâo; Êphraim jing mnơ̆ng mgang kơ boh kŏ kâo, Yuđa jing giê mtao kâo.
Čar Môap jing hmăm êa anôk kâo mnei, ti čar Êđôm kâo hwiê hdruôm jơ̆ng kâo; kâo srăng ur driâo kơ čar Philistin hŏng klei dưi.”
Hlei pô srăng atăt kâo kơ ƀuôn mâo kđông? Hlei pô srăng atăt kâo truh ti čar Êđôm?
Amâo djŏ hĕ ih, Ơ Aê Diê, pô hngah leh kơ hmei, leh anăn amâo lŏ nao ôh mbĭt hŏng phung kahan hmei?
Hriê đru hmei ngă kơ phung roh, kyuadah klei mnuih đru amâo yuôm ôh.
Hŏng Aê Diê drei srăng mâo klei dưi, ñu yơh srăng juă lin phung roh drei.
Ơ Aê Diê, pô kâo bi mni, đăm dôk ñăt ôh;
kyuadah ƀăng êgei phung ƀai leh anăn phung mplư ha leh čiăng ngă kơ kâo; diñu blŭ klei luar kơ kâo.
Diñu wang kâo hŏng klei blŭ bi êmut, leh anăn bi blah hŏng kâo amâo mâo klei ôh.
Wăt tơdah kâo khăp kơ diñu, wăt êjai kâo wah lač kơ diñu, diñu kčŭt kơ kâo.
Diñu bi wĭt klei jhat kơ kâo kơ klei jăk kâo ngă leh kơ diñu, leh anăn bi wĭt klei bi êmut kơ klei kâo khăp kơ diñu.
Brei sa čô mnuih ƀai ngă kơ ñu; brei sa čô kčŭt dôk tĭng hnuă ñu.
Tơdah arăng phat kđi ñu, brei arăng yap ñu soh; leh anăn yap klei ñu wah lač jing klei soh.
Brei hruê ñu dôk hdĭp jing ƀiă; brei sa čô mkăn hrô bruă ñu.
Brei phung anak ñu jing phung anak êrĭt, leh anăn mô̆ ñu jing mniê djiê ung.
Brei phung anak ñu hiu rưng leh anăn hiu dan; brei arăng suôt diñu mơ̆ng anôk diñu dôk rai leh.
Brei pô ñu đuôm nư mă jih jang mnơ̆ng ñu mâo; leh anăn brei phung tue plah mă boh mơ̆ng bruă ñu.
Đăm brei mâo sa čô ngă jăk kơ ñu ôh, kăn brei mâo rei sa čô pap kơ phung anak ñu êrĭt.
Brei phung anak čô ñu djiê; lăm hĕ anăn găp djuê ñu mơ̆ng lăn ala hlăm ênuk tal dua.
Brei Yêhôwa hdơr kơ klei wê phung aê ñu, leh anăn đăm lăm hĕ ôh klei soh amĭ ñu.
Brei Yêhôwa hdơr nanao klei soh diñu, čiăng kơ arăng amâo lŏ hdơr kơ diñu ti lăn ala ôh.
Kyuadah ñu amâo hdơr ngă klei pap ôh, ƀiădah ñu tiŏ phung knap mñai, ƀun ƀin, wăt phung mâo ai tiê ênguôt čiăng bi mdjiê digơ̆.
Ñu khăp tăm pah, snăn brei klei tăm pah lĕ kơ ñu; ñu amâo khăp hơêč hmưi klei jăk jĭn ôh, snăn brei klei jăk jĭn đuĕ kbưi mơ̆ng ñu.
Ñu bi hơô ñu pô hŏng klei tăm pah msĕ si čhiăm ao ñu; klei tăm pah mŭt asei mlei ñu msĕ si êa, msĕ si êa prăi hlăm klang ñu.
Brei klei anăn jing msĕ si čhiăm ao ñu hơô, msĕ si hdrăng kơiêng ñu hyuă grăp hruê.
Brei Yêhôwa mưn msĕ snăn kơ phung roh kâo, kơ phung blŭ klei ƀai kơ mngăt kâo.
Ƀiădah, Ơ Yêhôwa Khua Yang, brei ih ngă hŏng klei jăk kơ kâo kyua anăn ih; kyua klei khăp ih jing prŏng, bi mtlaih kâo bĕ.
Kyuadah kâo knap mñai leh anăn ƀun ƀin, ai tiê kâo êka leh hlăm lam.
Kâo dơ̆ng đuĕ nao msĕ si êyui ti adiê tlam; arăng tăm kâo msĕ si ktuôp.
Kơŭt kâo awăt hŏng klei kăm ƀơ̆ng huă; asei mlei kâo êwang.
Phung kčŭt kơ kâo tlao mưč kơ kâo; tơdah diñu ƀuh kâo diñu kteh kŏ.
Đru kâo, Ơ Yêhôwa Aê Diê kâo; bi mtlaih kâo bĕ kyua klei khăp ih.
Brei diñu thâo kngan ih yơh bi mtlaih kâo; ih yơh, Ơ Yêhôwa, ngă leh klei anăn.
Lui diñu tăm pah, ƀiădah brei ih brei klei jăk jĭn; tơdah diñu bi kdơ̆ng arăng srăng bi hêñ diñu, ƀiădah dĭng buăl ih srăng hơ̆k mơak.
Brei phung kčŭt kơ kâo tŭ klei hêñ, brei diñu hơô klei hêñ msĕ si sa blah ao jhung!
Ƀăng kƀông kâo srăng bi mni lu kơ Yêhôwa; kâo srăng bi mni kơ ñu ti krah phung lu.
Kyuadah ñu dôk dơ̆ng tĭng hnuă pô kƀah, čiăng bi mtlaih gơ̆ mơ̆ng phung phat kđi gơ̆.
Kâo kđap hlăm Yêhôwa; si ngă ih lač kơ kâo, “Đuĕ bĕ kơ čư̆ ih msĕ si sa drei čĭm;
kyuadah nĕ anei, phung ƀai ƀêč hna, diñu tam ƀrăm, čiăng mnah êjai mmăt kơ phung mâo ai tiê kpă.
Tơdah atur sang klưh leh, ya pô kpă dưi ngă?”
Yêhôwa dôk hlăm sang yang doh jăk ñu, jhưng mtao Yêhôwa dôk hlăm adiê; ală ñu dlăng, pŭk ală ñu ksiêm phung anak mnuih.
Yêhôwa lông dlăng pô kpă; ƀiădah Ñu bi êmut kơ pô ƀai, leh anăn kơ pô khăp ngă klei jhŏng ƀai.
Ñu srăng tuh hdăng ngur leh anăn boh tâo pui kơ phung ƀai; leh anăn angĭn hlơr jing atŏ arăng bi mbha brei kơ diñu.
Kyuadah Yêhôwa jing kpă, ñu khăp kơ bruă kpă; phung mnuih kpă srăng dlăng ƀô̆ mta ñu.
Yêhôwa blŭ kơ Khua Yang kâo: “Dôk gŭ bĕ tĭng hnuă kâo, tơl kâo brei phung roh ih jing mdhô̆ ih trông jơ̆ng.”
Mơ̆ng ƀuôn Siôn Yêhôwa srăng brei klei myang giê mtao ih dưi; brei ih kiă kriê ti krah phung roh ih.
Phung ƀuôn sang ih srăng myơr diñu pô kơ ih ti hruê ih atăt gai phung kahan ih kơ klei bi blah. Ti dlông čư̆ doh jăk ih, msĕ si êa nguôm ti aguah ưm phung hlăk ai ih srăng hriê kơ ih.
Yêhôwa kat asei leh, ñu amâo srăng bi mlih klei ñu mĭn ôh: “Ih jing sa čô khua ngă yang hlŏng lar, tui si mta khua ngă yang Y-Mêlkisadek.”
Khua Yang dôk tĭng hnuă ih; ñu srăng bi rai phung mtao ti hruê ñu ngêñ.
Ñu srăng phat kđi ti krah phung găp djuê mnuih, bi bŏ čar digơ̆ hŏng asei mlei mnuih djiê, leh anăn bi rai phung khua kiă kriê tar ƀar lăn ala.
Ñu srăng mnăm êa hnoh ti djiêu êlan; kyuanăn ñu srăng kngưr boh kŏ hŏng klei dưi.
Bi mni kơ Yêhôwa. Kâo srăng bi mni kơ Yêhôwa hŏng jih ai tiê kâo hlăm klei bi kƀĭn phung kpă.
Jih bruă Yêhôwa jing prŏng êdi! jih jang phung mơak hŏng bruă anăn duah čiăng thâo săng digơ̆.
Bruă ñu bŏ hŏng klei mpŭ leh anăn klei kdrăm; leh anăn klei kpă ênô ñu dôk hlŏng lar.
Ñu brei arăng hdơr kơ bruă yuôm bhăn ñu ngă leh; Yêhôwa jing jăk leh anăn thâo pap.
Ñu brei mnơ̆ng ƀơ̆ng huă kơ phung huĭ mpŭ kơ ñu; ñu hdơr nanao kơ klei ñu bi mguôp.
Ñu bi êdah leh kơ phung ƀuôn sang ñu klei myang bruă ñu, êjai jao kơ digơ̆ ngăn dưn phung găp djuê mnuih.
Bruă kngan ñu jing sĭt suôr leh anăn kpă; arăng dưi knang kơ jih klei ñu čih leh.
Klei ñu čih dôk kjăp hlŏng lar, brei leh hŏng klei sĭt nik leh anăn klei kpă.
Ñu brei leh klei bi tui kơ phung ƀuôn sang ñu; ñu ngă klei bi mguôp hlŏng lar, Anăn ñu doh jăk leh anăn năng huĭ.
Klei huĭ mpŭ kơ Yêhôwa jing Klei mphŭn dơ̆ng kơ klei thâo mĭn; hlei pô tui ngă klei ñu mtă mâo klei thâo săng jăk. Klei bi mni kơ ñu dôk hlŏng lar.
Bi mni kơ Yêhôwa. Jăk mơak yơh pô thâo huĭ mpŭ kơ Yêhôwa, leh anăn khăp gưt klei ñu mtă.
Phung anak čô ñu srăng jing ktang ti lăn ala; ênuk phung mnuih kpă srăng mâo klei jăk jĭn.
Hlăm sang ñu mâo ngăn drăp leh anăn klei mdrŏng sah, klei kpă ênô ñu srăng dôk hlŏng lar.
Klei mngač mtrang hlăm klei mmăt kơ pô kpă, kơ pô jăk, thâo pap, leh anăn kpă ênô.
Jăk mơak yơh mnuih ngă klei pap leh anăn brei arăng čan, pô mă bruă hŏng klei kpă ênuah.
Kyuadah pô kpă ênô amâo srăng mgei ôh; arăng srăng hdơr kơ ñu nanao.
Ñu amâo huĭ ôh tơdah arăng hưn klei jhat; ai tiê ñu kjăp, knang kơ Yêhôwa.
Ai tiê ñu kjăp, ñu amâo srăng huĭ ôh, leh anăn srăng ƀuh klei dưi hŏng phung roh ñu.
Hŏng ai tiê kmah ñu brei mnơ̆ng pap kơ phung ƀun ƀin, klei kpă ênô ñu dôk hlŏng lar; arăng srăng mpŭ kơ klei ñu dưi.
Mnuih ƀai srăng ƀuh klei anăn leh anăn ăl; ñu srăng kriêt êgei leh anăn djiê luč; klei phung ƀai čiăng amâo srăng truh ôh.
Bi mni kơ Yêhôwa. Ơ phung dĭng buăl Yêhôwa, bi mni bĕ, bi mni bĕ kơ anăn Yêhôwa!
Mpŭ mni bĕ kơ anăn Yêhôwa ară anei leh anăn hlŏng lar.
Brei anăn Yêhôwa mâo klei bi mni mơ̆ng anôk yang hruê ƀlĕ truh ti anôk yang hruê lĕ.
Yêhôwa dôk ti dlông hĭn kơ jih jang phung găp djuê mnuih; klei guh kơang ñu dôk ti dlông hĭn kơ phung adiê.
Hlei pô jing msĕ si Yêhôwa Aê Diê drei, pô dôk hlăm anôk ti dlông hĭn,
pô kkui dlăng kơ adiê leh anăn lăn ala?
Ñu rŭ pô knap mơ̆ng bruih lăn, leh anăn pô ƀun mơ̆ng lŭ čhông;
čiăng brei digơ̆ dôk mbĭt hŏng phung khua, mbĭt hŏng phung khua phung ƀuôn sang ñu.
Ñu brei mniê plao mâo sang dôk, leh anăn brei gơ̆ mơak kyua phung anak gơ̆ kkiêng. Bi mni bĕ kơ Yêhôwa.
Tơdah phung Israel kbiă mơ̆ng čar Êjip, sang Yakôp kbiă mơ̆ng sa phung găp djuê blŭ klei tue,
phung Yuđa jing sang doh jăk Yêhôwa, phung Israel jing phung ñu kiă kriê.
Êa ksĭ ƀuh leh anăn đuĕ, êa krông Yurdan kdŭn wĭt kơ tluôn;
jih jang čư̆ kdăt msĕ si biăp knô, jih jang kbuôn msĕ si êđai biăp.
Ơ êa ksĭ, ya truh kơ ih tơl ih đuĕ, Ơ êa krông Yurdan, tơl ih kdŭn wĭt kơ tluôn,
Ơ jih jang čư̆, tơl diih kdăt msĕ si biăp knô, Ơ jih jang kbuôn, tơl kdăt msĕ si êđai biăp?
Ơ boh lăn, ktư̆ yơ̆ng bĕ ti anăp Yêhôwa, ti anăp Aê Diê phung Yakôp,
pô mbliư̆ boh tâo jing êa ênao, brei boh tâo khăng jing akŏ êa.
Amâo djŏ kơ hmei, Ơ Yêhôwa, amâo djŏ kơ hmei ôh, ƀiădah kơ anăn ih yơh brei klei guh kơang, kyua klei khăp ih leh anăn klei sĭt suôr ih.
Si ngă phung găp djuê mnuih lač, “Ti Aê Diê diñu lĕ?”
Aê Diê drei dôk hlăm adiê; ñu ngă tui si klei ñu čiăng.
Rup yang diñu ngă hŏng prăk leh anăn mah, jing bruă kngan mnuih ngă.
Digơ̆ mâo ƀăng êgei, ƀiădah amâo thâo blŭ ôh; digơ̆ mâo ală, ƀiădah amâo thâo ƀuh ôh;
digơ̆ mâo knga, ƀiădah amâo thâo hmư̆ ôh; digơ̆ mâo adŭng, ƀiădah amâo thâo ƀâo ôh;
digơ̆ mâo kngan, ƀiădah amâo thâo ruêh ôh; digơ̆ mâo jơ̆ng, ƀiădah amâo thâo êbat ôh; kăn đŏk digơ̆ thâo bi ênai rei.
Phung ngă digơ̆ jing msĕ si digơ̆, wăt jih jang phung knang kơ digơ̆ msĕ mơh.
Ơ phung Israel, knang bĕ kơ Yêhôwa; ñu jing pô đru leh anăn khil diih.
Ơ sang Y-Arôn, knang bĕ kơ Yêhôwa; ñu jing pô đru leh anăn khil diih.
Ơ diih phung huĭ mpŭ kơ Yêhôwa, knang bĕ kơ Yêhôwa; ñu jing pô đru leh anăn khil diih.
Yêhôwa hdơr mĭn leh kơ drei, ñu srăng brei klei jăk jĭn kơ drei: ñu srăng brei klei jăk jĭn kơ sang Israel, ñu srăng brei klei jăk jĭn kơ sang Y-Arôn,
ñu srăng brei klei jăk jĭn kơ phung huĭ mpŭ kơ Yêhôwa, wăt phung điêt leh anăn phung prŏng.
Akâo kơ Yêhôwa brei anak lu kơ diih, wăt čô čĕ lu msĕ mơh.
Akâo bĕ kơ Yêhôwa pô hrih leh adiê leh anăn lăn ala brei klei jăk jĭn kơ diih.
Adiê jing dŏ Yêhôwa; ƀiădah ñu brei lăn ala kơ phung anak mnuih.
Phung djiê amâo bi mni kơ Yêhôwa ôh, pô trŭn hlăm anôk ñăt kriêp kăn rei.
Ƀiădah drei srăng mpŭ mni kơ Yêhôwa, mơ̆ng ară anei hlŏng lar. Bi mni kơ Yêhôwa.
Kâo khăp kơ Yêhôwa kyuadah ñu hmư̆ leh asăp kâo leh anăn klei kâo kwưh.
Kyuadah ñu mđing leh knga ñu kơ kâo, kâo srăng iêu wah lač kơ ñu jih hruê kâo dôk hdĭp.
Bră klei djiê hyuă jŭm kâo leh, leh anăn klei hyưt Ƀuôn Phung Djiê djă kâo leh; kâo rŭng răng leh anăn ênguôt hnĭng.
Hlăk anăn, kâo iêu wah lač kơ anăn Yêhôwa: “Ơ Yêhôwa, kâo kwưh kơ ih, bi mtlaih kâo bĕ”.
Yêhôwa jing jăk leh anăn kpă ênô; Aê Diê drei thâo pap.
Yêhôwa kiă kriê phung awăt êdu; tơdah kâo knap mñai ñu bi mtlaih kâo.
Ơ mngăt kâo, lŏ dôk êđăp ênang bĕ, kyuadah Yêhôwa ngă jăk êbeh dlai kơ ih.
Kyuadah ih bi mtlaih leh mngăt kâo mơ̆ng klei djiê, ală kâo mơ̆ng klei hia, jơ̆ng kâo mơ̆ng klei lĕ buh.
Kâo srăng êbat ti anăp Yêhôwa ti lăn ala phung hdĭp.
Wăt tơdah kâo lač, kâo knap mñai snăk, Kâo djă pioh klei đăo.
Kâo lač hlăm klei kâo rŭng răng, “Jih jang mnuih jing phung luar.”
Ya dŏ kâo srăng bi wĭt kơ Yêhôwa, kyua jih klei jăk ñu ngă leh kơ kâo?
Kâo srăng mă atŏ klei bi mtlaih, leh anăn iêu wah lač kơ anăn Yêhôwa.
Kâo srăng bi sĭt klei kâo ƀuăn kơ Yêhôwa, ti anăp jih jang phung ƀuôn sang ñu.
Klei phung doh jăk ñu djiê jing yuôm snăk ti anăp ală Yêhôwa.
Ơ Yêhôwa, sĭt nik kâo jing dĭng buăl ih, kâo jing dĭng buăl ih, anak êkei dĭng buăl mniê ih; ih kleh leh bră kă kâo.
Kâo srăng myơr kơ ih mnơ̆ng myơr bi mni kơ ih, leh anăn iêu wah lač kơ anăn Yêhôwa.
Kâo srăng bi sĭt klei kâo ƀuăn kơ Yêhôwa, ti anăp jih jang phung ƀuôn sang ñu,
hlăm wăl sang Yêhôwa, ti krah ih, Ơ ƀuôn Yêrusalem. Bi mni kơ Yêhôwa.
Bi mni bĕ kơ Yêhôwa, Ơ jih jang phung găp djuê mnuih; mpŭ mni bĕ kơ ñu, Ơ jih jang phung ƀuôn sang.
Kyuadah klei khăp ñu hŏng drei jing prŏng; leh anăn klei sĭt suôr Yêhôwa dôk hlŏng lar. Bi mni kơ Yêhôwa.
Bi mni bĕ kơ Yêhôwa, kyuadah ñu jing jăk; klei khăp ñu dôk nanao hlŏng lar.
Brei phung Israel lač, “Klei khăp ñu dôk nanao hlŏng lar.”
Brei sang Y-Arôn lač, “Klei khăp ñu dôk nanao hlŏng lar.”
Brei phung huĭ mpŭ kơ Yêhôwa lač, “Klei khăp ñu dôk nanao hlŏng lar.”
Ti krah klei knap mñai, kâo iêu wah lač kơ Yêhôwa; Yêhôwa lŏ wĭt lač kơ kâo leh anăn bi êngiê kâo.
Yêhôwa dôk tĭng kâo; kâo amâo srăng huĭ ôh. Ya mnuih dưi ngă kơ kâo?
Yêhôwa dôk tĭng kâo čiăng đru kâo; kâo srăng ƀuh klei dưi hŏng phung bi êmut kơ kâo.
Jăk hĭn đuĕ dăp hlăm Yêhôwa hŏng knang kơ mnuih.
Jăk hĭn đuĕ dăp hlăm Yêhôwa hŏng knang kơ phung khua kiă kriê.
Jih jang găp djuê mnuih wang kâo; hlăm anăn Yêhôwa kâo bi rai hĕ diñu leh.
Diñu wang kâo, diñu dôk jŭm gah găn kâo; hlăm anăn Yêhôwa kâo bi rai hĕ diñu leh.
Diñu dôk jŭm kâo msĕ si ana hnuê, diñu ram msĕ si pui ƀơ̆ng leh êruê; hlăm anăn Yêhôwa kâo bi rai hĕ diñu leh.
Arăng klư̆ čiăng bi êbuh kâo, ƀiădah Yêhôwa đru kâo leh.
Yêhôwa jing klei ktang kâo leh anăn klei mmuñ kâo; ñu jing pô bi mtlaih kâo.
Asăp klei hơ̆k mơak klei bi mtlaih arăng hmư̆ hlăm sang čhiăm phung kpă ênô, kngan hnuă Yêhôwa ngă leh hŏng klei myang.
Kngan hnuă Yêhôwa dưi leh; kngan hnuă Yêhôwa ngă leh hŏng klei myang.
Kâo amâo srăng djiê ôh ƀiădah srăng dôk hdĭp, leh anăn hưn bruă Yêhôwa ngă leh.
Yêhôwa čăm mkra kâo ktang leh, ƀiădah ñu amâo jao kâo kơ klei djiê ôh.
Pŏk brei kơ kâo ƀăng jang klei kpă ênô, čiăng kơ kâo dưi mŭt leh anăn bi mni kơ Yêhôwa.
Nĕ anei ƀăng jang Yêhôwa; phung kpă ênô srăng mŭt tinăn.
Kâo bi mni kơ ih kyuadah ih lŏ wĭt lač leh kơ kâo; leh anăn ih jing leh pô bi mtlaih kâo.
Boh tâo phung mdơ̆ng sang hwiê hĕ leh, jing hĕ leh boh tâo phŭn ti kiêng.
Yêhôwa yơh ngă bruă anei, jing bruă yuôm bhăn ti anăp ală drei.
Nĕ anei hruê Yêhôwa mjing leh; brei drei hơ̆k leh anăn mơak yơh hruê anei.
Ơ Yêhôwa, bi mtlaih hmei bĕ; Ơ Yêhôwa, brei hmei mâo klei dưi.
Jăk mơak yơh kơ pô hriê hlăm anăn Yêhôwa; mơ̆ng sang Yêhôwa hmei mpŭ mni kơ ih.
Yêhôwa jing Aê Diê, ñu brei leh kơ hmei klei mngač. Hŏng klei hơ̆k mơak êbat bĕ truh ti knưl êjai djă adhan kyâo.
Ih jing Aê Diê kâo, leh anăn kâo srăng bi mni kơ ih; ih jing Aê Diê kâo, kâo srăng mpŭ kơ ih.
Bi mni bĕ kơ Yêhôwa, kyuadah ñu jing jăk; kyuadah klei khăp ñu dôk nanao hlŏng lar.
Jăk mơak yơh phung amâo mâo klei arăng dưi ƀuah ôh, phung êbat tui hlue klei bhiăn Yêhôwa.
Jăk mơak yơh phung djă pioh klei ñu hưn, phung tui duah ñu hŏng jih ai tiê.
Phung anăn amâo ngă klei wê ôh, ƀiădah diñu êbat hlăm êlan Yêhôwa.
Ih brei leh klei ih čih kơ hmei, čiăng kơ hmei hur har tui hlue.
Kâo čiăng kơ êlan kâo jing kjăp, êjai gưt klei bhiăn ih!
Snăn kâo amâo srăng hêñ ôh, êjai kâo dlăng kơ jih klei ih mtă.
Kâo srăng bi mni kơ ih hŏng ai tiê kpă, êjai hriăm klei ih phat kđi djŏ.
Kâo srăng gưt klei bhiăn ih; đăm lui hĕ kâo ôh.
Si êkei hlăk ai srăng bi doh êlan ñu? Hŏng klei ñu gưt kơ klei ih blŭ yơh.
Kâo duah ih hŏng jih ai tiê; đăm brei kâo weh đuĕ mơ̆ng klei ih mtă ôh.
Kâo djă pioh leh klei ih blŭ hlăm ai tiê kâo, čiăng kơ kâo amâo ngă soh hŏng ih ôh.
Mpŭ mni kơ ih, Ơ Yêhôwa, bi hriăm kâo klei bhiăn ih.
Hŏng ƀăng kƀông kâo dôk hưn jih klei ƀăng êgei ih mtă.
Kâo mâo klei mơak tui êlan klei ih hưn, msĕ si tơdah kâo mâo jih klei mdrŏng.
Kâo srăng ksiêm mĭn kơ klei ih čih, leh anăn dlăng kơ êlan ih.
Kâo srăng mơak hlăm klei bhiăn ih; kâo amâo srăng wơr bĭt ôh klei ih blŭ.
Ngă klei jăk kơ dĭng buăl ih čiăng kơ kâo dưi dôk hdĭp, leh anăn tui gưt klei ih blŭ.
Mblang ală kâo čiăng kơ kâo dưi ƀuh klei yuôm bhăn hlăm klei bhiăn ih.
Kâo jing sa čô tue ti lăn ala; đăm mdăp klei ih mtă kơ kâo ôh.
Mngăt kâo mčah leh kyua čiăng thâo nanao klei ih mtă.
Ih ƀuah kơ phung mgao, phung arăng tăm pah leh, phung weh mơ̆ng klei ih mtă.
Mă hĕ mơ̆ng kâo klei diñu bi hêñ leh anăn bi êmut, kyuadah kâo djă pioh klei ih hưn.
Wăt tơdah phung khua dôk gŭ trông čhai ngă kơ kâo, dĭng buăl ih srăng ksiêm mĭn kơ klei bhiăn ih.
Klei ih hưn jing klei hơ̆k mơak kơ kâo, jing phung kčĕ kơ kâo.
Mngăt kâo đuôm hŏng ƀruih lăn; lŏ bi hdĭp kâo tui si klei ih blŭ.
Tơdah kâo hưn jih êlan kâo, ih lŏ wĭt lač leh kơ kâo; bi hriăm kâo klei bhiăn ih.
Brei kâo thâo săng êlan klei ih čih; leh anăn kâo srăng dôk mĭn kơ bruă yuôm bhăn ih.
Mngăt kâo bŏ hŏng klei ênguôt ktrŏ; bi ktang kâo tui si klei ih blŭ.
Mgang kâo kơ êlan soh; leh anăn hŏng klei pap bi hriăm kâo klei bhiăn ih.
Kâo ruah leh êlan klei sĭt suôr; kâo răng kơ klei ih mtă.
Ơ Yêhôwa, kâo djă pioh klei ih hưn; đăm brei arăng bi hêñ kâo ôh.
Kâo srăng êran tui hlue êlan klei ih mtă, kyuadah ih bi êngiê ai tiê kâo leh.
Bi hriăm kâo, Ơ Yêhôwa, êlan klei bhiăn ih, leh anăn kâo srăng djă pioh ñu tơl knhal tuč.
Brei kơ kâo klei thâo săng, čiăng kơ kâo dưi djă pioh klei bhiăn ih, leh anăn gưt ñu hŏng jih ai tiê.
Atăt ba kâo ti êlan klei ih mtă, kyuadah kâo mơak hlăm klei anăn.
Brei ai tiê kâo khăp kơ klei ih hưn, leh anăn amâo djŏ khăp kơ mdrŏng sah ôh.
Bi weh ală kâo mơ̆ng klei dlăng mnơ̆ng hơăi mang; brei kâo dôk hdĭp tui hlue êlan ih.
Brei ih bi sĭt klei ih blŭ kơ dĭng buăl ih, pioh kơ klei huĭ mpŭ kơ ih.
Kâo huĭ arăng srăng bi hêñ kâo, đăm brei klei anăn truh ôh, kyuadah klei ih mtă jing jăk.
Nĕ anei, kâo hnĭng kơ klei ih čih! Kyua klei kpă ênô ih brei kâo dôk hdĭp.
Ơ Yêhôwa, brei klei khăp ih truh kơ kâo, bi mtlaih kâo tui si klei ih blŭ.
Snăn kơh kâo dưi lŏ wĭt lač kơ pô dlao wač kơ kâo, kyuadah kâo knang kơ klei ih blŭ.
Đăm mă hĕ klei blŭ sĭt nik mơ̆ng ƀăng êgei kâo ôh, kyuadah kâo čang hmăng leh kơ klei ih mtă.
Kâo srăng gưt klei bhiăn ih nanao, nanao hlŏng lar.
Kâo srăng êbat hŏng klei êngiê, kyuadah kâo tui duah leh klei ih čih.
Msĕ mơh kâo srăng blŭ klei ih hưn ti anăp phung mtao, leh anăn arăng amâo srăng bi hêñ kâo ôh,
kyuadah kâo mơak hlăm klei ih mtă, jing klei kâo khăp leh.
Kâo mpŭ kơ klei ih mtă jing klei kâo khăp, leh anăn kâo srăng ksiêm mĭn kơ klei bhiăn ih.
Hdơr bĕ klei ih blŭ kơ dĭng buăl ih, hŏng klei anei ih brei kâo mâo klei čang hmăng.
Klei anei jing klei bi juh kâo hlăm klei knap mñai: klei ih ƀuăn brei klei hdĭp kâo.
Phung mgao mưč snăk kơ kâo, ƀiădah kâo amâo weh ôh mơ̆ng klei bhiăn ih.
Kâo hdơr kơ klei ih mtă mơ̆ng ênuk đưm, klei anăn bi juh kâo, Ơ Yêhôwa.
Kâo čuh ai ngêñ kyua ƀuh phung ƀai, phung lui hĕ leh klei bhiăn ih.
Klei bhiăn ih jing klei kâo mmuñ, măng ai ti anôk kâo dôk.
Êjai mlam kâo hdơr kơ anăn ih, Ơ Yêhôwa, leh anăn kâo djă pioh klei bhiăn ih.
Kâo mâo klei jăk jĭn anei, jing klei kâo djă pioh klei ih čih.
Yêhôwa jing kdrêč pioh kơ kâo; kâo ƀuăn kâo srăng gưt klei ih blŭ.
Kâo kwưh klei pap ih hŏng jih ai tiê: pap mñai kơ kâo tui si klei ih ƀuăn.
Kâo ksiêm leh êlan kâo; kâo bi wir jơ̆ng kâo phă klei ih hưn.
Kâo ruăt, amâo lŏ krư̆i ôh, čiăng tui hlue klei ih mtă.
Wăt tơdah phung ƀai kă kâo hŏng klei bră, kâo amâo wơr bĭt klei bhiăn ih ôh.
Ti krah mlam kâo kgŭ čiăng bi mni kơ ih kyua klei ih phat kđi jing kpă.
Kâo jing mah jiăng kơ jih jang phung huĭ mpŭ kơ ih, kơ phung tui hlue klei ih čih.
Ơ Yêhôwa, lăn ala bŏ hŏng klei khăp ih; bi hriăm kâo klei bhiăn ih.
Ơ Yêhôwa, ih ngă leh klei jăk kơ dĭng buăl ih, tui si klei ih blŭ.
Bi hriăm kâo klei djŏ leh anăn klei thâo săng; kyuadah kâo đăo kơ klei ih mtă.
Êlâo kơ kâo mâo klei knap kâo wơr êlan leh, ƀiădah ară anei kâo tui hlue klei ih blŭ.
Ih jing jăk, leh anăn ih ngă klei jăk; bi hriăm kâo klei bhiăn ih.
Phung mgao blŭ luar djŏ kơ kâo, ƀiădah hŏng jih ai tiê kâo gưt klei ih čih.
Ai tiê diñu kpal msĕ si prăi, ƀiădah kâo mơak hlăm klei bhiăn ih.
Klei kâo tŭ leh klei knap mñai jing klei jăk kơ kâo, čiăng kơ kâo dưi hriăm klei bhiăn ih.
Klei bhiăn mơ̆ng ƀăng êgei ih jing yuôm hĭn kơ kâo hŏng lu êbâo klŏ mah leh anăn prăk.
Kngan ih hrih leh anăn mmuôn kâo leh; brei kơ kâo klei thâo săng, čiăng kơ kâo dưi hriăm klei ih mtă.
Phung huĭ mpŭ kơ ih srăng ƀuh kâo leh anăn hơ̆k kdơ̆k, kyuadah kâo čang hmăng leh hlăm klei ih blŭ.
Ơ Yêhôwa, kâo thâo klei ih phat kđi jing kpă, leh anăn hŏng klei sĭt suôr ih bi knap kâo leh.
Brei klei khăp ih bi juh kâo, tui si ih ƀuăn leh kơ dĭng buăl ih.
Brei ih pap kơ kâo čiăng kơ kâo dưi dôk hdĭp, kyuadah kâo khăp čiăng kơ klei bhiăn ih.
Brei phung mgao, mâo klei hêñ kyuadah diñu duah mplư kâo hŏng klei luar, ƀiădah kâo srăng dôk ksiêm mĭn kơ klei ih čih.
Brei phung huĭ mpŭ kơ ih hriê kơ kâo, čiăng kơ diñu dưi thâo klei ih hưn.
Brei ai tiê kâo gưt jih klei bhiăn ih, čiăng kơ kâo amâo srăng hêñ ôh.
Mngăt kâo êmăn dôk guôn klei ih bi mtlaih; kâo čang hmăng hlăm klei ih blŭ.
Ală kâo dliu dôk guôn klei ih ƀuăn, êjai kâo êmuh, Hbĭl ih srăng bi juh kâo?
Kyuadah kâo jing msĕ si kdô klĭt ti săp pui, kâo amâo wơr bĭt ôh klei bhiăn ih.
Dŭm boh sui dĭng buăl ih srăng dôk guôn? Hbĭl ih srăng phat kđi phung ngă jhat kơ kâo?
Phung mgao klei ƀăng bi lĕ kâo; diñu amâo ngă tui si klei bhiăn ih ôh.
Jih jang klei ih mtă jing năng knang; đru kâo bĕ kyua arăng ngă jhat kơ kâo hŏng klei blŭ luar.
Diñu păt čiăng bi mdjiê kâo, ƀiădah kâo amâo lui ôh klei ih čih.
Brei ih mgang klei hdĭp kâo tui si klei khăp ih; čiăng kơ kâo dưi djă pioh klei ƀăng êgei ih hưn.
Ơ Yêhôwa, ih dôk hlŏng lar klei ih blŭ dôk kjăp nanao hlăm adiê.
Klei sĭt suôr ih dôk hlăm jih jang ênuk; ih mjing leh lăn ala, leh anăn ñu dôk kjăp.
Tui si klei ih čuăn diñu ăt dôk truh ti hruê anei, kyuadah jih jang mnơ̆ng jing dĭng buăl ih sơăi.
Tơdah klei bhiăn ih amâo jing klei mơak kơ kâo, kâo rai tuč leh hlăm klei knap mñai kâo.
Kâo amâo srăng wơr bĭt ôh klei ih mtă, kyuadah hŏng klei mtă anăn yơh ih bi hdĭp kâo.
Kâo jing dŏ ih, bi mtlaih kâo bĕ, kyuadah kâo tui duah leh klei ih mtă.
Phung ƀai kăp guôn čiăng bi rai kâo, ƀiădah kâo dôk ksiêm mĭn kơ klei ih hưn.
Kâo ƀuh leh mâo klei knhal tuč kơ jih jang mnơ̆ng; ƀiădah klei bhiăn ih amâo mâo knhal ôh.
Kâo khăp êdimi kơ klei bhiăn ih! Jih hruê kâo dôk ksiêm mĭn kơ klei anăn.
Klei ih mtă brei kâo thâo mĭn hĭn kơ phung roh kâo, kyuadah klei ih mtă dôk nanao mbĭt hŏng kâo.
Kâo mâo klei thâo săng hĭn kơ jih jang phung mtô kâo, kyuadah klei ih hưn jing mnơ̆ng kâo dôk ksiêm mĭn.
Ơ Yêhôwa, đru bĕ, kyuadah amâo lŏ mâo ôh phung mnuih kpă ênô; amâo lŏ mâo phung sĭt suôr ôh ti krah phung anak mnuih.
Grăp čô blŭ klei luar hdơ̆ng diñu; hŏng ƀăng kƀông diñu blŭ klei myâo mă, ai tiê diñu mĭn dua mta klei.
Akâo kơ Yêhôwa bi rai jih jang ƀăng kƀông blŭ klei myâo mă, leh anăn êlah blŭ klei mgao.
Diñu lač snei, “Hmei srăng dưi kyua hŏng êlah hmei; hmei mâo leh ƀăng kƀông; hlei pô srăng jing khua hmei?”
“Kyuadah arăng ktư̆ juă phung ƀun ƀin, leh anăn phung knap mñai krao,” Yêhôwa lač, “Ară anei kâo srăng kgŭ; kâo srăng brei ñu dôk êđăp ênang tui si ñu kwưh.”
Klei Yêhôwa ƀuăn jing klei ƀuăn doh; msĕ si prăk arăng bi doh hlăm pui êdai, bi doh leh kjuh bliư̆.
Ơ Yêhôwa, brei ih kiă kriê diñu, mgang diñu mơ̆ng phung ênuk anei nanao hlŏng lar.
Phung ƀai hiu tar ƀar, êjai phung mnuih mpŭ kơ klei soh.
Hlăm klei knap mñai kâo krao kơ Yêhôwa, leh anăn kơ ñu lŏ wĭt lač kơ kâo.
Ơ Yêhôwa, bi mtlaih mngăt kâo mơ̆ng ƀăng kƀông luar, leh anăn mơ̆ng êlah mplư.
Ya Yêhôwa srăng brei kơ ih, leh anăn ya ñu srăng lŏ ngă kơ ih, Ơ êlah mplư?
Ñu srăng bi kmhal ih hŏng ƀrăm knur phung kahan, hŏng hdăng hlơr kyâo hngô!
Knap mñai yơh kâo, kyua kâo dôk mbĭt hŏng phung Mêsek, leh anăn dôk ti krah phung sang čhiăm čar Kêdar!
Sui leh kâo dôk mbĭt hŏng phung bi êmut kơ klei êđăp ênang.
Kâo čiăng kơ klei êđăp ênang, ƀiădah tơdah kâo blŭ, diñu čiăng kơ klei bi blah.
Kâo srăng kngưr ală phă čư̆; mơ̆ng klei đru kâo srăng kbiă hriê?
Klei đru kâo kbiă hriê mơ̆ng Yêhôwa, pô hrih adiê leh anăn lăn ala.
Ñu amâo srăng brei ôh jơ̆ng ih ksak; pô kiă kriê ih amâo srăng pĭt ôh.
Nĕ anei, pô kiă kriê phung Israel amâo srăng đih ôh, kăn pĭt rei.
Yêhôwa jing pô kiă kriê ih; Yêhôwa jing êyui tĭng hnuă ih.
Yang hruê amâo srăng hơr ih ôh êjai hruê, mlan kăn ngă jhat kơ ih rei êjai mlam.
Yêhôwa srăng kiă kriê ih mơ̆ng jih jang klei jhat; ñu srăng kiă kriê klei hdĭp ih.
Yêhôwa srăng kiă kriê klei ih kbiă leh anăn klei ih wĭt, mơ̆ng ară anei hlŏng lar.
Kâo hơ̆k mơak tơdah arăng lač kơ kâo, “Nao bĕ drei kơ sang Yêhôwa.”
Jơ̆ng drei dôk hĕ hlăm ƀăng jang ih, Ơ ƀuôn Yêrusalem.
Ơ Yêrusalem, ƀuôn arăng mdơ̆ng msĕ si ƀuôn kjăp leh;
tinăn yơh phung găp djuê Yêhôwa đĭ nao, tui si klei bhiăn phung Israel, čiăng bi mni kơ anăn Yêhôwa.
Tinăn arăng mdơ̆ng leh jhưng mtao klei phat kđi, jing jhưng mtao sang Y-Đawit.
Wah lač bĕ kơ klei êđăp ênang ƀuôn Yêrusalem; brei phung khăp kơ ih mâo klei đĭ kyar!
Brei klei êđăp ênang dôk hlăm wăl mnư̆ ih, leh anăn klei hơĭt hlăm sang mtao ih.
Kyua phung ayŏng adei leh anăn phung mah jiăng kâo, kâo srăng lač, “Brei diih mâo klei êđăp ênang”.
Kyua sang Yêhôwa Aê Diê drei, kâo akâo klei jăk jĭn kơ ih.
Ơ pô dôk ti jhưng mtao hlăm adiê, kơ ih yơh kâo kngưr ală!
Msĕ si ală phung dĭng buăl êkei dlăng kơ kngan khua êkei diñu, msĕ si ală sa čô dĭng buăl mniê dlăng kơ kngan khua mniê ñu, msĕ snăn ală hmei dlăng kơ Yêhôwa Aê Diê hmei, tơl ih pap kơ hmei.
Pap mñai kơ hmei đa, Ơ Yêhôwa, pap mñai kơ hmei đa, kyuadah hmei tŭ leh lu đei klei arăng bi êmut.
Mngăt hmei bŏ leh hŏng klei bi hlă mơ̆ng phung mdrŏng, leh anăn hŏng klei mưč mơ̆ng phung mgao.
Tơdah amâo mâo Yêhôwa dôk tĭng drei, brei Israel lač snei,
“Tơdah amâo mâo Yêhôwa dôk tĭng drei, tơdah phung mnuih kgŭ ngă kơ drei,
diñu lun leh drei hdĭp, kyuadah diñu čuh leh ai ngêñ kơ drei.
Hlăk anăn êa kpuh mđung drei leh, êa êtăng đoh leh ti dlông drei;
hlăk anăn êa poh yă ktang găn leh ti dlông drei.”
Mpŭ mni kơ Yêhôwa, pô amâo jao ôh drei jing mnơ̆ng êgei diñu ƀơ̆ng!
Drei tlaih leh msĕ si čĭm mơ̆ng ñuăl phung wăk; ñuăl tĭ hĕ, leh anăn drei tlaih yơh.
Klei đru drei kbiă hriê mơ̆ng Yêhôwa, Pô Hrih adiê leh anăn lăn ala.
Phung knang kơ Yêhôwa jing msĕ si čư̆ Siôn, amâo dưi mgei ôh, ƀiădah dôk nanao hlŏng lar.
Msĕ si čư̆ dôk jŭm dar ƀuôn Yêrusalem, snăn mơh Yêhôwa dôk jŭm dar phung ƀuôn sang ñu mơ̆ng ară anei leh anăn hlŏng lar.
Kyuadah giê mtao klei ƀai amâo srăng dôk kiă ôh ngăn dưn phung kpă ênô, huĭdah phung kpă ênô yơr kngan diñu ngă klei wê.
Ơ Yêhôwa, ngă jăk bĕ kơ phung jăk, kơ phung mâo ai tiê kpă.
Ƀiădah phung weh đuĕ čiăng tui êlan wê, Yêhôwa srăng suôt diñu mbĭt hŏng phung ngă klei wê. Brei klei êđăp ênang kơ phung Israel.
Tơdah Yêhôwa atăt phung mnă wĭt kơ ƀuôn Siôn, hmei jing msĕ si phung dôk êpei.
Hlăk anăn ƀăng êgei hmei bŏ hŏng klei tlao, leh anăn êlah hmei hŏng klei mmuñ mơak. Hlăk anăn arăng lač ti krah phung găp djuê mnuih, “Yêhôwa ngă leh klei yuôm bhăn kơ diñu.”
Yêhôwa ngă leh klei yuôm bhăn kơ hmei, kyuanăn hmei mơak.
Ơ Yêhôwa, atăt phung mnă hmei wĭt, msĕ si êa hnoh hlăm čar Dhŭng.
Phung buh mdiê hŏng êa ală, srăng puôt wiă hŏng klei hơ̆k mơak.
Hlei pô djă mjeh nao buh hŏng klei hia, srăng lŏ wĭt hŏng klei ur hơ̆k djă ba čăp mdiê mbĭt.
Tơdah Yêhôwa amâo mdơ̆ng sang, phung mdơ̆ng mă bruă hơăi mang. Tơdah Yêhôwa amâo kiă ƀuôn, pô gak krŏng ală hơăi mang yơh.
Amâo yuôm ôh diih mdih ưm, leh anăn pĭt êla, čiăng mâo mnơ̆ng ƀơ̆ng huă, kyuadah Aê Diê srăng răng kriê kơ diih phung ñu khăp, wăt êjai diih dôk pĭt.
Nĕ anei, phung anak jing ngăn dưn mơ̆ng Yêhôwa; leh anăn boh mơ̆ng tian prôč jing klei mưn.
Msĕ si ƀrăm hlăm kngan sa čô kahan, msĕ snăn mơh phung anak arăng mâo êjai hlăk ai.
Jăk mơak yơh mnuih mâo đĭng tiông ñu bŏ leh; ñu amâo srăng hêñ ôh, tơdah ñu blŭ hŏng phung roh ñu ti ƀăng jang.
Jăk mơak yơh grăp čô huĭ mpŭ kơ Yêhôwa, leh anăn êbat hlăm êlan ñu.
Ih srăng ƀơ̆ng boh mơ̆ng bruă kngan ih; ih srăng mơak leh anăn ih srăng mâo klei jăk.
Mô̆ ih srăng jing msĕ si sa phŭn boh kriăk ƀâo mboh lu, hlăm lam sang ih. Phung anak ih srăng jing msĕ si kƀiêng ana boh ôliwơ, jŭm dar jhưng huă ih.
Msĕ snăn pô huĭ mpŭ kơ Yêhôwa srăng mâo klei jăk jĭn.
Akâo kơ Yêhôwa brei klei jăk jĭn kơ ih mơ̆ng ƀuôn Siôn jih jang hruê ih dôk hdĭp; leh anăn brei ih ƀuh ƀuôn Yêrusalem đĭ kyar.
Brei ih dôk hdĭp tơl ƀuh phung čô čĕ ih. Brei klei êđăp ênang kơ phung Israel.
Knap snăk diñu ktư̆ juă kâo leh mơ̆ng ênuk kâo jing hđeh. Brei phung Israel lač:
Knap snăk diñu ktư̆ juă kâo leh mơ̆ng ênuk kâo jing hđeh; ƀiădah diñu amâo tuôm dưi hŏng kâo ôh.
Diñu bi êka êlam ti rŏng kâo, msĕ si phung kai klông dlông.
Yêhôwa jing kpă ênô; ñu bi tloh leh klei săng đai phung ƀai kă.
Brei arăng bi hêñ leh anăn bi kdŭn hĕ, jih jang phung bi êmut kơ ƀuôn Siôn.
Brei diñu jing msĕ si rơ̆k čăt ti dlông čuôr găp, ñu krô êlâo kơ ñu čăt dlông.
Pô wiă mdiê amâo mâo bŏ kpăt, kăn pô čăp mdiê mâo bŏ êwak rei.
Phung găn gao kăn srăng lač rei, “Akâo kơ Yêhôwa brei klei jăk jĭn kơ diih; Hmei hơêč hmưi kơ diih hlăm anăn Yêhôwa.”
Ơ Yêhôwa, dŭm boh sui? Ih srăng wơr bĭt kâo nanao mơ̆? Dŭm boh sui ih srăng mdăp ƀô̆ mta ih kơ kâo?
Dŭm boh sui kâo srăng dôk ksiêm êmuh hlăm mngăt kâo, leh anăn mâo klei ênguôt hlăm ai tiê kâo grăp hruê? Dŭm boh sui arăng srăng mđĭ pô roh kâo dlông hĭn kơ kâo?
Ơ Yêhôwa Aê Diê kâo, mĭn bĕ leh anăn lŏ wĭt lač kơ kâo; bi mngač ală kâo huĭdah kâo pĭt djiê;
huĭdah pô roh kâo srăng lač, “Kâo dưi leh hŏng ñu”; leh anăn huĭdah phung bi kdơ̆ng hŏng kâo srăng hơ̆k kyua kâo mgei.
Ƀiădah kâo knang kơ klei jăk ih; ai tiê kâo srăng hơ̆k mơak hlăm klei ih bi mtlaih.
Kâo srăng mmuñ kơ Yêhôwa, kyuadah ñu ngă leh lu klei jăk kơ kâo.
Mơ̆ng anôk êlam kâo ur krao kơ ih, Ơ Yêhôwa.
Ơ Khua Yang, hmư̆ bĕ asăp kâo; mđing knga ih kơ asăp kâo kwưh.
Ơ Yêhôwa, tơdah ih hdơr pioh klei wê, Ơ Khua Yang, hlei pô dưi tlaih?
Ƀiădah ih thâo pap brei, kyuanăn arăng huĭ mpŭ kơ ih.
Kâo čang guôn kơ Yêhôwa, mngăt kâo čang guôn yơh; leh anăn kâo čang hmăng hlăm klei ñu blŭ.
Mngăt kâo čang guôn kơ Yêhôwa lu hĭn kơ phung gak guôn tơl aguah; sĭt nik lu hĭn kơ phung gak guôn tơl aguah.
Ơ Phung Israel, čang hmăng bĕ kơ Yêhôwa; kyuadah Yêhôwa bŏ hŏng klei jăk, leh anăn mâo klei myang êbeh dlai dưi bi tui.
Ñu yơh srăng bi tui phung Israel mơ̆ng jih klei wê digơ̆.
Ơ Yêhôwa, kâo amâo mâo ai tiê mgao ôh, kăn ală kâo dlăng hŏng klei krưh rei; kăn mĭn kơ mnơ̆ng prŏng đei, amâodah bruă êgao năng kơ kâo rei.
Ƀiădah kâo dôk ñăt leh anăn êđăp ênang; msĕ si sa čô hđeh lui mam dôk êđăp ênang êjai amĭ ñu pŭ, snăn mơh mngăt kâo dôk êđăp ênang; msĕ si sa čô hđeh lui mam.
Ơ phung Israel, čang hmăng bĕ hlăm Yêhôwa mơ̆ng ară anei hlŏng lar.
Ơ Yêhôwa, brei ih hdơr kơ Y-Đawit, leh anăn kơ jih klei dleh ñu tŭ leh.
Ñu kat asei leh kơ Yêhôwa, leh anăn ngă leh klei ƀuăn kơ Pô Myang Y-Yakôp:
“Kâo amâo srăng mŭt hlăm sang kâo ôh, kăn kâo srăng đĭ ti jhưng pĭt rei.
Kâo amâo srăng brei ală kâo pĭt ôh, kăn kâo mdei rei,
tơl kâo mâo anôk kơ Yêhôwa dôk, sa boh sang pioh kơ Pô Myang Y-Yakôp.”
Hmei hmư̆ arăng lač kơ hip ti Êphratha, hmei ƀuh leh ñu hlăm hma ti Jaar.
Brei drei nao kơ anôk ñu dôk, brei drei kkuh mpŭ ti anăp mdhô̆ ñu trông jơ̆ng.
Kgŭ bĕ, Ơ Yêhôwa, nao kơ anôk ih mdei, ih, leh anăn hip klei ktang ih.
Brei phung khua ngă yang ih hơô klei kpă ênô; leh anăn brei phung doh jăk ih ur hơ̆k.
Kyua Y-Đawit, dĭng buăl ih, đăm hngah ôh kơ pô ih trôč leh êa ƀâo mngưi.
Yêhôwa kat asei leh hŏng klei sĭt nik kơ Y-Đawit, ñu amâo srăng bi mlih klei anăn ôh: “Kâo srăng mđĭ ti jhưng mtao ih sa čô anak êkei mơ̆ng tian prôč ih.
Tơdah phung anak êkei ih djă pioh klei kâo bi mguôp leh anăn klei hưn kâo srăng bi hriăm diñu, snăn phung anak diñu mơh srăng dôk ti jhưng mtao ih nanao hlŏng lar.”
Kyuadah Yêhôwa ruah leh ƀuôn Siôn, ñu čiăng mjing gơ̆ anôk Ñu dôk.
“Tinei jing anôk kâo mdei nanao hlŏng lar; kâo srăng dôk tinei kyuadah kâo khăp leh kơ ñu.
Kâo srăng brei kơ ƀuôn Siôn djăp mta mnơ̆ng; kâo srăng bi trei phung ƀun ƀin ñu hŏng mnơ̆ng ƀơ̆ng huă.
Kâo srăng bi hơô phung khua ngă yang ñu hŏng klei bi mtlaih, leh anăn phung doh jăk ñu srăng ur hơ̆k nanao.
Tinăn, kâo srăng brei ki Y-Đawit bi knăt; kâo srăng mkra kơ pô kâo trôč leh êa ƀâo mngưi sa boh pui kđen.
Kâo srăng bi hơô phung roh ñu hŏng klei hêñ; ƀiădah đuôn mtao ti dlông boh kŏ ñu srăng mtrang mngač.”
Nĕ anei, jăk êdi, mơak êdi tơdah phung ayŏng adei dôk sa ai!
Klei anăn jing msĕ si êa ƀâo mngưi yuôm hlĭng ti dlông boh kŏ, rôč ti mlâo kang, ti mlâo kang Y-Arôn; rôč ti kkuê ao jhung ñu.
Klei anăn jing msĕ si êa nguôm ti čư̆ Hermôn lĕ ti čư̆ Siôn. Kyuadah tinăn Yêhôwa hơêč hmưi klei jăk jĭn, jing klei hdĭp nanao hlŏng lar.
Mpŭ mni bĕ kơ Yêhôwa, Ơ jih jang diih phung dĭng buăl Yêhôwa, phung dôk mă bruă hlăm sang Yêhôwa êjai mlam.
Yơr bĕ kngan diih phă anôk doh jăk, leh anăn mpŭ mni bĕ kơ Yêhôwa.
Akâo kơ Yêhôwa brei klei jăk jĭn kơ diih mơ̆ng ƀuôn Siôn; ñu yơh pô hrih adiê leh anăn lăn ala.
Bi mni bĕ kơ Yêhôwa. Bi mni bĕ kơ anăn Yêhôwa; Bi mni bĕ kơ ñu, Ơ phung diih dĭng buăl Yêhôwa,
diih phung dôk hlăm sang Yêhôwa, hlăm wăl sang Aê Diê drei.
Bi mni bĕ kơ Yêhôwa, kyuadah Yêhôwa jing pô jăk; mmuñ bi mni kơ anăn ñu, kyuadah ñu thâo pap.
Kyuadah Yêhôwa ruah leh phung Yakôp kơ ñu pô, čiăng kơ phung Israel jing ngăn dưn ñu.
Kyuadah kâo thâo kơ Yêhôwa jing prŏng, leh anăn Khua Yang drei jing prŏng hĭn kơ jih jang yang.
Yêhôwa ngă jih klei ñu čiăng hlăm adiê, hlăm lăn ala, hlăm êa ksĭ, leh anăn hlăm jih jang anôk êlam.
Ñu yơh brei knam đĭ mơ̆ng knhal lăn ala; ñu brei kmlă leh anăn hjan, leh anăn brei angĭn kbiă mơ̆ng anôk ñu pioh.
Ñu yơh čăm bi mdjiê phung anak êkei kkiêng tal êlâo hlăm čar Êjip, wăt mnuih leh anăn hlô mnơ̆ng.
Ñu bi êdah klei bi knăl leh anăn klei yuôm bhăn ti krah ih, Ơ čar Êjip, ngă kơ mtao Pharaôn leh anăn kơ jih jang phung dĭng buăl ñu.
Ñu čăm leh lu phung găp djuê, leh anăn ñu bi mdjiê phung mtao jhŏng ktang:
Y-Sihôn mtao phung Amôrit, Y-Ôk mtao phung Basan, leh anăn jih jang mtao čar Kanaan,
leh anăn ñu jao čar digơ̆ jing ngăn dưn kơ phung ƀuôn sang ñu Israel.
Ơ Yêhôwa, anăn ih dôk hlŏng lar, Ơ Yêhôwa, klei hing ang ih dôk hlăm jih jang ênuk.
Kyuadah Yêhôwa srăng phat kđi kpă phung ƀuôn sang ñu, leh anăn pap kơ phung dĭng buăl ñu.
Rup yang phung tue ngă hŏng prăk leh anăn mah, jing bruă kngan mnuih ngă.
Digơ̆ mâo ƀăng êgei, ƀiădah amâo thâo blŭ ôh, mâo ală, ƀiădah amâo thâo ƀuh ôh,
mâo knga, ƀiădah amâo thâo hmư̆ ôh, digơ̆ kăn mâo rei êwa hlăm ƀăng êgei.
Phung ngă digơ̆ jing msĕ si digơ̆, sĭt yơh jih jang phung knang kơ digơ̆ jing msĕ snăn.
Ơ sang Israel, hơêč mpŭ mni bĕ kơ Yêhôwa, Ơ sang Y-Arôn, mpŭ mni bĕ kơ Yêhôwa,
Ơ sang Y-Lêwi, mpŭ mni bĕ kơ Yêhôwa, Ơ diih phung huĭ mpŭ kơ Yêhôwa, mpŭ mni bĕ kơ Yêhôwa.
Mpŭ mni bĕ kơ Yêhôwa mơ̆ng ƀuôn Siôn, kơ pô dôk ti ƀuôn Yêrusalem. Bi mni kơ Yêhôwa.
Bi mni bĕ kơ Yêhôwa, kyuadah ñu jing pô jăk; kyua klei khăp ñu dôk nanao hlŏng lar.
Bi mni bĕ kơ Aê Diê kơ phung yang; kyua klei khăp ñu dôk nanao hlŏng lar.
Bi mni bĕ kơ Khua Yang kơ phung khua yang; kyua klei khăp ñu dôk nanao hlŏng lar.
Knŏng ñu pô ngă bruă yuôm bhăn; kyua klei khăp ñu dôk nanao hlŏng lar.
Pô hrih leh adiê hŏng klei thâo săng; kyua klei khăp ñu dôk nanao hlŏng lar.
Pô lang leh lăn ti dlông êa; kyua klei khăp ñu dôk nanao hlŏng lar.
Pô ngă leh lu boh mngač prŏng; kyua klei khăp ñu dôk nanao hlŏng lar.
Brei yang hruê kiă kriê hruê; kyua klei khăp ñu dôk nanao hlŏng lar.
Brei mlan leh anăn mtŭ kiă kriê mlam; kyua klei khăp ñu dôk nanao hlŏng lar.
Ñu yơh pô čăm phung anak êkei kkiêng tal êlâo hlăm čar Êjip; kyua klei khăp ñu dôk nanao hlŏng lar.
Leh anăn brei phung Israel kbiă mơ̆ng ti krah diñu; kyua klei khăp ñu dôk nanao hlŏng lar.
Hŏng kngan myang leh anăn păl yơr; kyua klei khăp ñu dôk nanao hlŏng lar.
Ñu bi mbha Êa Ksĭ Hrah jing dua kdrêč; kyua klei khăp ñu dôk nanao hlŏng lar.
Ñu brei phung Israel găn ti krah êa anăn; kyua klei khăp ñu dôk nanao hlŏng lar.
Ƀiădah ñu bi luč Pharaôn leh anăn phung kahan ñu hlăm Êa Ksĭ Hrah; kyua klei khăp ñu dôk nanao hlŏng lar.
Pô atăt phung ƀuôn sang ñu găn kdrăn tač; kyua klei khăp ñu dôk nanao hlŏng lar.
Pô čăm leh phung mtao prŏng; kyua klei khăp ñu dôk nanao hlŏng lar.
Pô bi mdjiê phung mtao hing ang; kyua klei khăp ñu dôk nanao hlŏng lar.
Y-Sihôn mtao phung Amôrit; kyua klei khăp ñu dôk nanao hlŏng lar.
Leh anăn Y-Ôk mtao čar Basan; kyua klei khăp ñu dôk nanao hlŏng lar.
Leh anăn jao čar digơ̆ jing ngăn dưn; kyua klei khăp ñu dôk nanao hlŏng lar.
Jing ngăn dưn kơ phung Israel, dĭng buăl ñu; kyua klei khăp ñu dôk nanao hlŏng lar.
Pô hdơr kơ hmei tơdah hmei knap mñai; kyua klei khăp ñu dôk nanao hlŏng lar.
Leh anăn bi mtlaih hmei mơ̆ng phung roh hmei; kyua klei khăp ñu dôk nanao hlŏng lar.
Pô brei mnơ̆ng ƀơ̆ng huă kơ jih jang mnơ̆ng hdĭp; kyua klei khăp ñu dôk nanao hlŏng lar.
Bi mni bĕ kơ Aê Diê hlăm adiê; kyua klei khăp ñu dôk nanao hlŏng lar.
Ti hang êa krông Ƀaƀilôn hmei dôk gŭ leh anăn hia, tơdah hmei hdơr kơ ƀuôn Siôn.
Ti kyâo sôl ti hang êa krông anăn hmei kƀăk hĕ brô̆ hmei.
Tinăn phung dưi hŏng hmei brei hmei mmuñ, leh anăn phung ktư̆ juă hmei brei hmei bi mơak kơ diñu, lač, “Mmuñ bĕ kơ hmei sa klei mmuñ ƀuôn Siôn.”
Si hmei dưi mmuñ klei mmuñ Yêhôwa hlăm čar phung tue?
Tơdah kâo wơr bĭt ih, Ơ ƀuôn Yêrusalem, brei kngan hnuă kâo luč klei mbruă ñu.
Brei êlah kâo tlĭp hŏng êhưl kâo, tơdah kâo amâo hdơr kơ ih ôh, tơdah kâo amâo yap ôh ƀuôn Yêrusalem jing yuôm hĭn kơ jih klei hơ̆k mơak kâo.
Ơ Yêhôwa, brei ih hdơr čiăng rŭ ênua kơ phung anak čar Êđôm. Hlăm hruê ƀuôn Yêrusalem lĕ diñu lač, “Bi rai hĕ ñu, bi rai hĕ ñu, tơl truh ti atur ñu.”
Ơ anak mniê Ƀaƀilôn, pô arăng srăng bi rai, jăk mơak yơh kơ pô srăng bi wĭt kơ ih tui si klei jhat ih ngă leh kơ hmei.
Jăk mơak yơh pô srăng mă phung hđeh điêt ih, leh anăn poh bi mdjiê diñu ti boh tâo.
Kâo bi mni kơ ih hŏng jih ai tiê; kâo mmuñ bi mni kơ ih ti anăp phung yang.
Kâo buôn kkuh phă sang yang doh jăk ih, leh anăn bi mni kơ anăn ih, kyua klei khăp leh anăn klei sĭt suôr ih, kyuadah ih bi mđĭ leh Anăn ih leh anăn klei ih blŭ ti dlông hĭn jih jang mnơ̆ng.
Hruê kâo iêu wah lač kơ ih, ih lŏ wĭt lač leh kơ kâo; ih brei kâo mâo klei jhŏng leh anăn bi ktang kâo.
Jih jang phung mtao ti lăn ala srăng bi mni kơ ih, Ơ Yêhôwa, tơdah diñu hmư̆ klei blŭ mơ̆ng ƀăng êgei ih.
Diñu srăng mmuñ kơ êlan Yêhôwa, kyuadah klei guh kơang Yêhôwa jing prŏng.
Wăt tơdah Yêhôwa jing pô ti dlông, ăt ñu mpŭ kơ phung luă gŭ; leh anăn ñu thâo kral phung mgao mơ̆ng kbưi.
Wăt tơdah kâo êbat ti krah klei rŭng răng, ih mgang klei hdĭp kâo; ih yơr kngan ih bi kdơ̆ng hŏng klei phung roh kâo ngêñ, leh anăn kngan hnuă ih bi mtlaih kâo.
Yêhôwa srăng bi sĭt jih klei ñu čuăn kơ kâo; Ơ Yêhôwa, klei khăp ih dôk nanao hlŏng lar. Đăm lui hĕ ôh bruă kngan ih pô ngă leh.
Ơ Yêhôwa, ih ksiêm dlăng leh kâo leh anăn thâo kral kâo.
Ih thâo tơdah kâo dôk gŭ leh anăn tơđah kâo kgŭ. Mơ̆ng kbưi ih thâo săng klei kâo mĭn.
Ih ksiêm êlan kâo êbat leh anăn klei kâo đih, leh anăn ih thâo kral leh jih klei kâo ngă.
Êlâo kơ êlah kâo blŭ, nĕ anei, Ơ Yêhôwa, ih thâo leh klei kâo srăng blŭ anăn.
Ih dôk jŭm kâo, ti tluôn wăt ti anăp; leh anăn ih dưm kngan ih ti kâo.
Klei thâo mĭn msĕ snăn jing yuôm bhăn snăk kơ kâo; ñu dlông, êgao hĭn kơ klei kâo dưi tơl.
Ti anôk kâo dưi đuĕ mơ̆ng Mngăt Myang ih? Amâodah ti anôk kâo dưi êran đuĕ mơ̆ng ƀô̆ mta ih?
Tơdah kâo đĭ ti adiê, ih dôk tinăn; tơdah kâo đih hlăm Ƀuôn Phung Djiê, ih tinăn mơh.
Tơdah kâo mă siap aguah ưm ti ngŏ, leh anăn phiơr nao dôk ti knhal êa ksĭ, ti yŭ
wăt tinăn mơh kngan ih srăng atăt kâo, leh anăn kngan hnuă ih srăng krơ̆ng kâo.
Tơdah kâo lač: “klei mmăt srăng guôm kâo, leh anăn klei mngač jŭm kâo jing hĕ mlam”,
wăt klei mmăt amâo thâo mdăp mnơ̆ng kơ ih; ƀiădah mlam mtrang msĕ si hruê, kyuadah klei mmăt jing msĕ si klei mngač ti anăp ih.
Ih yơh pô mjing leh jih kdrêč hlăm lam kâo; ih mñam kâo leh hlăm tian amĭ kâo.
Kâo bi mni kơ ih kyua ih hrih mjing kâo hŏng klei yuôm bhăn leh anăn klei bi kngăr. Bruă ih jing yuôm bhăn, kâo thâo klei anăn sĭt nik.
Klang kâo amâo hgăm ôh kơ ih, tơdah ih mjing kâo hlăm anôk hgăm, mñam kâo hlăm anôk êlam ti lăn ala.
Êlâo kơ asei mlei kâo jing, ală ih ƀuh leh kâo; leh anăn ih čih leh ti hdruôm hră ih dŭm hruê bi kčah leh kơ kâo, êlâo kơ kâo ƀuh sa hruê hlăm hruê anăn.
Ơ Aê Diê, klei mĭn ih yuôm snăk kơ kâo! Leh anăn diñu jing lu êdimima!
Tơdah kâo dưi yap diñu, diñu jing lu hĭn kơ asăr čuah. Tơdah kâo mdih, kâo ăt dôk mbĭt hŏng ih.
Ơ Aê Diê, kâo čiăng snăk kơ ih bi mdjiê phung ƀai! Ơ phung tuh êrah, đuĕ bĕ mơ̆ng kâo!
Diñu blŭ bi kdơ̆ng hŏng ih čiăng ngă kơ ih; phung roh ih yua anăn ih hŏng klei hlăp.
Ơ Yêhôwa, amâo djŏ hĕ kâo bi êmut kơ phung bi êmut kơ ih? Leh anăn amâo djŏ hĕ kâo bi êmut kheh kơ phung kgŭ bi kdơ̆ng hŏng ih?
Kâo bi êmut êdimi kơ diñu; kâo yap diñu jing phung roh kâo.
Ksiêm dlăng kâo bĕ, Ơ Aê Diê, leh anăn thâo kral ai tiê kâo; lông dlăng kâo, leh anăn thâo kral klei mĭn kâo.
Dlăng bĕ thâodah kâo tui êlan jhat ƀai, leh anăn atăt kâo ti êlan dôk nanao hlŏng lar.
Mnuih khŏ lač hlăm ai tiê diñu, “Amâo mâo Aê Diê ôh.” Diñu mâo knuih brŭ, diñu ngă bruă jŭ jhat; amâo mâo sa čô ôh ngă klei jăk.
Mơ̆ng adiê ti dlông Yêhôwa dlăng kơ phung anak mnuih, čiăng ƀuh thâodah mâo mnuih thâo săng, leh anăn duah Aê Diê.
Jih jang diñu klah đuĕ leh; jih jang diñu soh leh; amâo mâo pô ngă klei jăk ôh, sa čô kăn mâo rei.
Jih jang phung ngă klei wê amâo mâo klei thâo săng hĕ? Diñu lun ƀơ̆ng phung ƀuôn sang kâo msĕ si ƀơ̆ng kpŭng, leh anăn amâo iêu wah lač kơ Yêhôwa ôh.
Ƀiădah diñu srăng mâo klei huĭ êdimi, kyuadah Aê Diê dôk ti krah găp djuê mnuih kpă ênô.
Diih bi hêñ kơ klei pô knap čang hmăng, ƀiădah Yêhôwa jing anôk gơ̆ kđap.
Ơ čiăng snăk kơ klei bi mtlaih phung Israel srăng kbiă mơ̆ng Siôn! Tơdah Yêhôwa srăng atăt wĭt phung ƀuôn sang ñu mơ̆ng klei jing hlŭn mnă, hlăk anăn phung Yakôp srăng mơak, phung Israel srăng hơ̆k kdơ̆k.
Ơ Yêhôwa, bi mtlaih kâo mơ̆ng phung ƀai; mgang kâo mơ̆ng mnuih jhŏng ƀai.
Hlăm ai tiê diñu trông čhai klei čiăng ngă jhat, diñu mtrŭt kơ klei bi blah nanao.
Êlah diñu ƀơ̆ng msĕ si êlah ala; diñu mâo êa kêč kam ala kpơ̆ng ti gŭ kƀuê diñu. (Sêla)
Ơ Yêhôwa, răng kriê kâo mơ̆ng kngan phung ƀai; mgang kâo mơ̆ng mnuih jhŏng ƀai, mơ̆ng phung mĭn čiăng bi êbuh kâo.
Phung mgao ƀêč kđông leh anăn dăng ñuăl čiăng bi djŏ kơ kâo; diñu dưm knuê̆ giăm êlan. (Sêla)
Kâo lač kơ Yêhôwa, “Ih jing Aê Diê kâo: Ơ Yêhôwa, mđing knga kơ asăp kâo kwưh kơ ih.”
Ơ Yêhôwa, Khua Yang kâo, pô ktang bi mtlaih kâo, pô guôm mgang boh kŏ kâo ti hruê bi blah.
Ơ Yêhôwa, đăm brei truh ôh klei phung ƀai čiăng; đăm brei klei diñu čuăn ngă dưi, huĭdah diñu jing mgao. (Sêla)
Bi kơ phung wang jŭm kâo ngă hŏng klei mgao, brei klei jhat diñu blŭ lŏ lĕ kơ boh kŏ diñu pô.
Brei hdăng ngur lĕ ti dlông diñu; brei arăng dlăm diñu hlăm ƀăng êlam amâo dưi lŏ kbiă ôh.
Đăm brei pô mčeh luar dôk kjăp hlăm čar ôh; leh anăn brei klei jhat tiŏ amâo mdei mnuih jhŏng ƀai čiăng bi luč ñu.
Kâo thâo kơ Yêhôwa srăng mgang phung knap, leh anăn ngă klei djŏ kơ phung ƀun ƀin.
Sĭt nik phung kpă ênô srăng bi mni kơ anăn ih; phung kpă ênuah srăng dôk ti anăp ih.
Ơ Yêhôwa, kâo iêu wah lač kơ ih; hriê kơ kâo djăl. Mđing knga bĕ kơ asăp kâo tơdah kâo iêu wah lač kơ ih.
Brei ih yap klei kâo wah lač jing msĕ si mnơ̆ng ƀâo mngưi ti anăp ih; leh anăn klei kâo yơr kngan phă ih jing msĕ si mnơ̆ng myơr tlam.
Ơ Yêhôwa, kiă kriê ƀăng êgei kâo; răng kơ kƀuê kâo tơdah ñu ha.
Đăm brei ai tiê kâo khăp kơ klei jhat ôh, čiăng ngă klei ƀai mbĭt hŏng phung mnuih ngă klei wê; leh anăn đăm brei kâo ƀơ̆ng ôh mnơ̆ng yuôm diñu.
Brei pô kpă čăm kâo: klei anei jing jăk; brei ñu ƀuah kâo: anei jing êa mñak ti boh kŏ kâo. Boh kŏ kâo amâo hngah klei anăn ôh. Ƀiădah klei kâo wah lač bi kdơ̆ng nanao hŏng bruă ngă phung ƀai.
Arăng srăng dlăm phung khua diñu ti ping boh tâo, snăn phung ƀai srăng thâo klei kâo blŭ jing sĭt.
Msĕ si arăng kai hma msĕ snăn mơh arăng srai klang diñu ti ƀăng jang Ƀuôn Phung Djiê.
Ƀiădah ală kâo dlăng phă ih, Ơ Yêhôwa, Khua Yang kâo; kâo đuĕ dăp hlăm ih, đăm lui hĕ mngăt kâo ôh.
Mgang kâo mơ̆ng kđông diñu ƀêč leh kơ kâo, mơ̆ng ñuăl phung ngă jhat kăp ngă kơ kâo.
Brei phung ƀai lĕ hlăm ñuăl diñu pô, ƀiădah kâo tlaih.
Asăp kâo ur kơ Yêhôwa; asăp kâo kwưh kơ klei Yêhôwa pap.
Kâo bi êdah klei knap kâo ti anăp ñu; kâo yăl dliê klei rŭng răng kâo kơ ñu.
Tơdah kâo êdu ai, ih thâo kral êlan kâo. Ti êlan kâo êbat arăng ƀêč kđông leh kơ kâo.
Tơdah kâo dlăng tĭng hnuă kâo ƀuh amâo mâo mnuih đru kâo ôh, amâo mâo anôk kâo đuĕ dăp ôh; amâo mâo pô uêñ kơ mngăt kâo ôh.
Kâo ur krao kơ ih, Ơ Yêhôwa, kâo lač, “Ih jing anôk kâo đuĕ dăp, kdrêč pioh kơ kâo ti lăn ala phung hdĭp.”
Mđing bĕ kơ klei kâo krao, kyua kâo êdu ai snăk. Bi mtlaih kâo bĕ mơ̆ng phung ngă jhat kơ kâo, kyua diñu ktang hĭn kơ kâo.
Bi mtlaih mngăt kâo mơ̆ng war mnă, čiăng kơ kâo dưi bi mni kơ anăn ih. Snăn phung kpă ênô srăng dôk jŭm dar kâo, kyuadah ih ngă lu klei jăk kơ kâo.
Ơ Yêhôwa, hmư̆ bĕ klei kâo wah lač, hlăm klei kpă ênô ih mđing bĕ knga kơ klei kâo kwưh. Lŏ wĭt lač kơ kâo hlăm klei sĭt suôr ih.
Đăm phat kđi kơ dĭng buăl ih ôh, kyuadah amâo mâo sa čô mnuih hdĭp jing kpă ênô ti anăp ih.
Pô roh tiŏ mngăt kâo, ñu juă klei hdĭp kâo ti lăn. Ñu brei kâo dôk hlăm klei mmăt, msĕ si phung djiê leh mơ̆ng sui.
Kyuanăn mngăt kâo êdu snăk; ai tiê kâo rŭng răng.
Kâo hdơr kơ hruê êgao leh; kâo dôk mĭn kơ jih jang bruă ih ngă leh, kâo ksiêm bruă kngan ih.
Kâo yơr kngan kâo phă ih; mngăt kâo mhao kơ ih msĕ si lăn thu. (Sêla)
Brei ih ruăt lŏ wĭt lač kơ kâo, Ơ Yêhôwa; mngăt kâo êdu ai leh. Đăm mdăp ƀô̆ ih kơ kâo ôh, huĭdah kâo jing msĕ si phung trŭn kơ Ƀăng Êlam.
Ti aguah ưm brei kâo hmư̆ klei khăp ih; kyuadah kâo knang kơ ih; bi hriăm kâo thâo êlan kâo srăng êbat, kyuadah kâo mđĭ mngăt kâo phă ih.
Ơ Yêhôwa, bi mtlaih kâo mơ̆ng phung roh kâo; kâo êran nao kơ ih čiăng đuĕ dăp.
Bi hriăm kâo ngă klei ih čiăng, kyuadah ih jing Aê Diê kâo. Brei mngăt myang ih atăt ba kâo hlăm êlan dap.
Kyua anăn ih, Ơ Yêhôwa, mgang klei hdĭp kâo; hlăm klei kpă ênô ih, bi mtlaih mngăt kâo mơ̆ng klei rŭng răng.
Hlăm klei khăp ih, bi luč hĕ phung roh kâo; leh anăn bi rai jih jang phung bi kdơ̆ng hŏng kâo, kyuadah kâo jing dĭng buăl ih.
Mpŭ mni kơ Yêhôwa, Boh Tâo kâo, pô bi hriăm kngan kâo thâo bi blah, leh anăn kđiêng kâo thâo bi ngă.
Ñu jing Aê Diê pô kâo khăp leh anăn kđông mgang kâo, anôk hơĭt kâo, leh anăn pô bi mtlaih kâo, khil kâo, leh anăn anôk kâo đuĕ dăp, pô bi mŭt phung ƀuôn sang kơ kâo.
Ơ Yêhôwa, ya mnuih jing tơl ih uêñ kơ ñu? Amâodah ya anak mnuih jing tơl ih hdơr mĭn kơ ñu?
Mnuih jing msĕ si êwa; hruê ñu dôk hdĭp jing msĕ si êyui găn.
Ơ Yêhôwa, mdlưh phung adiê ih leh anăn trŭn bĕ; ruêh čư̆ čiăng kơ diñu ƀlĕ săp pui!
Brei kmlă mtrang, leh anăn prŭng hĕ phung roh ih, mnah ƀrăm ih leh anăn suôt diñu.
Yơr kngan ih mơ̆ng dlông; dŏng bĕ kâo leh anăn bi mtlaih kâo mơ̆ng êa êlam, mơ̆ng kngan phung tue.
Ƀăng êgei diñu blŭ klei mplư, kngan hnuă diñu yơr kat asei klei luar.
Ơ Aê Diê, kâo srăng mmuñ kơ ih sa klei mmuñ mrâo; kâo srăng pĕ brô̆ kơ ih hŏng brô̆ mâo pluh aruăt klei.
Ih jing pô brei klei dưi kơ phung mtao, pô bi mtlaih Y-Đawit, dĭng buăl ñu.
Bi mtlaih kâo mơ̆ng kngan phung tue; ƀăng êgei diñu blŭ klei luar; diñu yơr kngan hnuă diñu kat asei klei luar.
Brei phung anak êkei hmei êjai diñu jing hlăk ai jing msĕ si ana kyâo mtah hriê kơ prŏng. Brei phung anak mniê hmei jing msĕ si kmeh ti kiêng arăng kač hlăm sang mtao.
Brei hjiê hmei bŏ leh hŏng djăp mta mnơ̆ng pioh. Brei biăp hmei bi lar êngŭm mâo klăk klai digơ̆ hlăm kdrăn čar hmei.
Brei êmô ana hmei yŭm êđai, Amâo mâo klei jhat truh, kăn mplĕ rei, amâo mâo klei ur knap ôh hlăm êlan dơ̆ng hmei.
Jăk mơak yơh kơ phung ƀuôn sang mâo klei msĕ snăn; jăk mơak yơh phung ƀuôn sang mâo Yêhôwa jing Aê Diê diñu.
Ơ Aê Diê kâo, Mtao kâo, kâo srăng mpŭ bi mni kơ ih; leh anăn mpŭ mni kơ anăn ih nanao hlŏng lar.
Grăp hruê kâo srăng mpŭ mni kơ ih leh anăn bi mni kơ anăn ih nanao hlŏng lar.
Yêhôwa jing prŏng leh anăn năng kơ klei bi mni; leh anăn klei prŏng ñu amâo dưi mkă ôh.
Sa ênuk phung mnuih srăng bi mni kơ bruă ih kơ sa ênuk phung mkăn; leh anăn srăng hưn bruă myang ih.
Diñu srăng blŭ kơ klei kdrăm guh kơang ih, leh anăn kâo srăng dôk mĭn kơ bruă yuôm bhăn ih.
Phung mnuih srăng yăl dliê kơ klei myang bruă bi krưp ih ngă; leh anăn kâo srăng yăl dliê klei prŏng ih.
Diñu srăng hưn klei hing ang ih kơ klei jăk ih ngă êbeh dlai, leh anăn srăng mmuñ kraih kơ klei kpă ênô ih.
Yêhôwa jing pô thâo pap leh anăn pô jăk; amâo djăl ăl ôh, leh anăn bŏ hŏng klei khăp.
Yêhôwa jing pô jăk hŏng jih jang mnuih, leh anăn klei ñu pap dôk ti jih jang mnơ̆ng ñu hrih.
Ơ Yêhôwa, jih jang bruă ih srăng bi mni kơ ih; leh anăn jih jang phung doh jăk ih srăng mpŭ mni kơ ih.
Diñu srăng blŭ kơ klei guh kơang ƀuôn ala mtao ih, leh anăn hưn klei myang ih,
čiăng brei phung anak mnuih thâo kral bruă myang ih, leh anăn klei guh kơang klei kdrăm ƀuôn ala mtao ih.
Ƀuôn ala mtao ih jing ƀuôn ala mtao hlŏng lar, leh anăn klei ih kiă kriê dôk hlăm jih jang ênuk. Yêhôwa jing sĭt suôr hŏng jih klei ñu ƀuăn, leh anăn khăp kơ jih jang mnơ̆ng ñu hrih.
Yêhôwa krơ̆ng jih jang phung lĕ buh, leh anăn ñu lŏ bi kơrŭ jih jang phung gô leh.
Ală jih jang mnuih čang guôn kơ ih, leh anăn ih brei mnơ̆ng ƀơ̆ng huă kơ digơ̆ djŏ yan.
Ih mđang kngan ih, leh anăn bi trei jih jang mnơ̆ng hdĭp tui si diñu čiăng.
Yêhôwa jing kpă ênô hlăm jih êlan ñu, leh anăn khăp kơ jih bruă ñu ngă.
Yêhôwa dôk giăm jih jang phung iêu wah lač kơ ñu, hŏng jih jang phung iêu wah lač kơ ñu hŏng klei sĭt nik.
Ñu bi truh klei phung huĭ mpŭ kơ ñu čiăng; ñu hmư̆ mơh klei digơ̆ ur kwưh leh anăn bi mtlaih digơ̆.
Yêhôwa kiă kriê jih jang phung khăp kơ ñu, ƀiădah ñu srăng bi rai jih jang phung ƀai.
Ƀăng êgei kâo srăng blŭ bi mni kơ Yêhôwa, leh anăn brei jih jang kđeh mpŭ mni kơ anăn doh jăk ñu nanao hlŏng lar.
Bi mni kơ Yêhôwa; Ơ mngăt kâo, bi mni bĕ kơ Yêhôwa!
Kâo srăng bi mni kơ Yêhôwa jih hruê kâo dôk hdĭp; kâo srăng mmuñ bi mni kơ Aê Diê kâo êjai kâo dôk hdĭp.
Đăm knang kơ phung khua kiă kriê ôh, phung mnuih thâo djiê, phung amâo dưi đru ôh.
Tơdah êwa diñu tuč, diñu wĭt kơ ƀruih lăn; ti hruê anăn hdră diñu čiăng ngă rai luč jih.
Jăk mơak yơh pô mâo Aê Diê Y-Yakôp đru, pô čang hmăng hlăm Yêhôwa Aê Diê ñu,
pô hrih adiê leh anăn lăn ala, êa ksĭ leh anăn jih jang mnơ̆ng hlăm diñu, Yêhôwa, pô dôk sĭt suôr hlŏng lar.
Ñu ngă klei djŏ kơ phung arăng ktư̆ juă, leh anăn brei mnơ̆ng ƀơ̆ng huă kơ phung êpa. Yêhôwa bi êngiê phung mnă.
Yêhôwa mblang ală phung bum, Yêhôwa lŏ bi kơrŭ phung gô leh. Yêhôwa khăp kơ phung kpă ênô.
Yêhôwa kiă kriê phung tue, ñu krơ̆ng phung anak êrĭt leh anăn mniê djiê ung, ƀiădah ñu bi rai êlan phung ƀai.
Yêhôwa srăng kiă kriê hlŏng lar, Aê Diê ih, Ơ ƀuôn Siôn, kiă kriê hlăm jih jang ênuk. Bi mni bĕ kơ Yêhôwa!
Bi mni kơ Yêhôwa, kyuadah jing jăk yơh mmuñ bi mni kơ Aê Diê drei, kyuadah ñu thâo pap, snăn djŏ leh drei bi mni kơ ñu.
Yêhôwa lŏ mdơ̆ng ƀuôn Yêrusalem; ñu bi kƀĭn phung Israel bra đuĕ leh.
Ñu bi hlao phung mâo ai tiê mčah, leh anăn ñu păn anôk êka digơ̆.
Ñu čuăn leh dŭm asăr mtŭ, ñu bi anăn leh jih jang digơ̆.
Khua Yang drei jing prŏng leh anăn bŏ hŏng klei myang, klei ñu thâo săng amâo mâo knhal ôh.
Yêhôwa lŏ bi kơrŭ phung arăng ktư̆ juă; ñu dlăm phung ƀai ti lăn.
Mmuñ bĕ kơ Yêhôwa hŏng klei bi mni; mmuñ bi mni bĕ kơ Aê Diê drei hŏng đĭng brô̆.
Ñu guôm adiê hŏng knam, ñu brei êa hjan kơ lăn ala, leh anăn brei rơ̆k čăt ti čư̆.
Ñu brei mnơ̆ng ƀơ̆ng kơ hlô dliê, leh anăn kơ êđai ak tơdah digơ̆ ur.
Ñu amâo mơak ôh hŏng klei mơai aseh, kăn mơak rei hŏng klei kahan mâo jhŏng ktang.
Ƀiădah Yêhôwa mơak hŏng phung huĭ mpŭ kơ ñu, hŏng phung čang hmăng kơ klei khăp ñu.
Ơ ƀuôn Yêrusalem, mpŭ mni bĕ kơ Yêhôwa, Ơ ƀuôn Siôn, bi mni bĕ kơ Aê Diê ih.
Kyuadah ñu bi kjăp giê kal ƀăng jang ih; ñu brei klei jăk jĭn kơ phung anak ih ti krah ih.
Ñu brei klei êđăp ênang kơ čar ih; ñu bi trei ih hŏng mdiê ƀlê jăk hĭn.
Ñu mơĭt klei ñu mtă ti lăn ala; klei ñu blŭ êran pral.
Ñu brei êa pliêr msĕ si mlâo biăp; ñu tuh klŏ êa êăt msĕ si hbâo.
Ñu bhĭr klŏ êa êăt msĕ si êga, hlei dưi dôk ti anăp klei êăt ñu?
Ñu mơĭt klei ñu mtă leh anăn bi lik digơ̆; ñu brei angĭn ñu thut leh anăn êa đoh.
Ñu bi êdah klei ñu blŭ kơ phung Yakôp, klei bhiăn ñu leh anăn klei ñu mtă kơ phung Israel.
Ñu amâo tuôm ngă msĕ snăn ôh hŏng găp djuê mkăn; digơ̆ amâo thâo săng ôh klei ñu mtă. Bi mni bĕ kơ Yêhôwa!
Bi mni kơ Yêhôwa. Bi mni bĕ kơ Yêhôwa mơ̆ng phung adiê, bi mni bĕ kơ ñu hlăm phung anôk ti dlông hĭn.
Bi mni bĕ kơ ñu, Ơ jih jang phung dĭng buăl jăk ñu, bi mni bĕ kơ ñu, Ơ jih jang phung kahan ñu hlăm adiê.
Bi mni bĕ kơ ñu, Ơ yang hruê leh anăn mlan, bi mni bĕ kơ ñu, Ơ jih jang mtŭ mngač.
Bi mni bĕ kơ ñu, Ơ phung adiê ti dlông hĭn, leh anăn Ơ êa dôk ti dlông phung adiê.
Brei diñu bi mni kơ anăn Yêhôwa, kyuadah ñu mtă leh, snăn digơ̆ jing.
Ñu bi kjăp digơ̆ nanao hlŏng lar, ñu brei leh klei mtă amâo srăng êgao tuč ôh.
Bi mni bĕ kơ Yêhôwa mơ̆ng lăn ala, jih jang mnơ̆ng prŏng hlăm êa ksĭ leh anăn jih jang ƀăng êlam,
pui leh anăn boh tâo pliêr, êa pliêr leh anăn knam, angĭn êbŭ bi sĭt klei ñu mtă;
Jih jang čư̆ leh anăn kbuôn, ana boh leh anăn jih jang ana kyâo sêdar,
hlô mnơ̆ng leh anăn jih jang êmô kbao, mnơ̆ng êbat ban leh anăn čĭm phiơr,
phung mtao lăn ala leh anăn jih jang phung ƀuôn sang, phung khua kiă kriê leh anăn jih jang khua phat kđi ti lăn ala,
phung êkei êdam wăt phung mniê êra hrông mđrăm mbĭt, phung mduôn wăt phung hđeh!
Brei diñu bi mni kơ anăn Yêhôwa, kyuadah knŏng anăn ñu jing năng kơ klei mpŭ. Klei guh kơang ñu dôk ti dlông lăn ala leh anăn phung adiê.
Ñu brei klei dưi kơ phung ƀuôn sang ñu, klei bi mni kơ jih jang phung doh jăk ñu, kơ phung ƀuôn sang Israel, phung dôk giăm ñu. Bi mni bĕ kơ Yêhôwa!
Bi mni bĕ kơ Yêhôwa! Mmuñ bĕ kơ Yêhôwa sa klei mmuñ mrâo, mmuñ bĕ klei bi mni kơ ñu hlăm klei bi kƀĭn phung doh jăk.
Brei phung Israel hơ̆k mơak hŏng Pô Hrih diñu leh; brei phung anak ƀuôn Siôn hơ̆k mơak hŏng Mtao diñu.
Brei diñu bi mni kơ anăn Yêhôwa hŏng klei kdŏ; brei diñu mmuñ kơ gơ̆ hŏng hgơr điêt leh anăn hŏng brô̆.
Kyuadah Yêhôwa mâo klei mơak hŏng phung ƀuôn sang ñu; ñu mprăp phung luă gŭ hŏng klei bi mtlaih.
Brei phung doh jăk hơ̆k mơak hŏng klei guh kơang; brei diñu mmuñ hơ̆k ti jhưng pĭt diñu.
Brei ƀăng êgei diñu bi mni kơ Aê Diê, leh anăn brei đao gưm dua nah mta dôk hlăm kngan diñu,
čiăng ngă klei rŭ ênua kơ phung găp djuê mnuih, čiăng bi kmhal phung ƀuôn sang,
čiăng čăp phung mtao digơ̆ hŏng klei săng đai, leh anăn phung khua digơ̆ hŏng ƀră msei,
čiăng bi truh kơ digơ̆ klei phat kđi arăng čih leh. Anei jing klei guh kơang kơ jih jang phung doh jăk ñu. Bi mni bĕ kơ Yêhôwa!
Ơ Yêhôwa, hlei pô dưi dôk hlăm sang čhiăm ih? Hlei pô dưi dôk ti čư̆ doh jăk ih?
Pô êbat hŏng klei kpă, ngă klei djŏ, leh anăn blŭ klei sĭt nik mơ̆ng ai tiê ñu;
pô amâo mčeh ôh hŏng êlah ñu, kăn ngă jhat rei kơ găp ñu, kăn bi hêñ rei pô riêng gah ñu;
ñu bi êmut kơ pô hngah kơ Yêhôwa, ƀiădah ñu mpŭ kơ phung gưt kơ Yêhôwa; wăt tơdah klei ñu kat asei jing klei luč kơ ñu, ñu amâo bi mlih klei anăn ôh.
Ñu amâo brei ôh arăng čan prăk ñu hŏng klei čiăng ƀơ̆ng mnga, kăn mă tŭ rei ngăn sun čiăng ngă kơ phung ênuah. Hlei pô ngă snăn amâo srăng tuôm mgei ôh.
Bi mni bĕ kơ Yêhôwa! Bi mni bĕ kơ Aê Diê hlăm adŭ doh jăk ñu. Bi mni bĕ klei myang ñu hlăm adiê.
Bi mni bĕ kơ ñu kyua bruă myang ñu ngă; bi mni bĕ kơ ñu tui si klei prŏng êdimi ñu.
Bi mni bĕ kơ ñu hŏng asăp ki, bi mni bĕ kơ ñu hŏng đĭng kliă leh anăn hŏng brô̆.
Bi mni bĕ kơ ñu hŏng hgơr điêt leh anăn hŏng klei kdŏ, bi mni bĕ kơ ñu hŏng brô̆ leh anăn đĭng buôt.
Bi mni bĕ kơ ñu hŏng dang mñê, bi mni bĕ kơ ñu hŏng dang mñê kraih.
Brei jih jang mnơ̆ng thâo bi êwa bi mni kơ Yêhôwa. Bi mni bĕ kơ Yêhôwa!
Ơ Aê Diê kâo, mgang kâo bĕ, kyuadah kâo kđap hlăm ih.
Kâo lač kơ Yêhôwa, Ih jing Khua Yang kâo; kâo amâo mâo klei jăk ôh mơ̆ng pô mkăn.
Phung doh jăk hlăm lăn ala jing phung arăng mpŭ, hlăm diñu kâo mâo jih klei mơak.
Phung ruah tui hlue yang mkăn srăng bi lar klei ênguôt; kâo amâo srăng myơr êrah ôh kơ diñu, kâo amâo srăng blŭ anăn diñu ôh hŏng ƀăng kƀông kâo.
Yêhôwa jing ngăn dưn kâo ruah leh, leh anăn atŏ kâo mnăm; ih yơh kiă kriê klei hdĭp kâo.
Knông lăn pioh kơ kâo jing siam snăk, sĭt nik kâo mâo ngăn dưn jăk.
Kâo bi mni kơ Yêhôwa, pô kčĕ kơ kâo; Wăt êjai mmăt mlam ai tiê kâo mtô kơ kâo.
Kâo pioh Yêhôwa ti anăp kâo nanao; kyuadah ñu dôk tĭng hnuă kâo, kâo amâo srăng mgei ôh.
Kyuanăn yơh ai tiê kâo mơak, ai mĭn kâo hơ̆k kdơ̆k; asei mlei kâo srăng dôk hơĭt hŏng klei êđăp ênang.
Kyuadah ih amâo srăng lui ôh mngăt kâo hlăm Ƀuôn Phung Djiê, kăn brei rei Pô Doh Jăk ih tuôm ƀuh klei brŭ rai.
Ih brei kâo thâo bĭt leh êlan klei hdĭp; ti anăp ih mâo klei hơ̆k mơak êbeh dlai; ti kngan hnuă ih mâo klei jăk mơak nanao hlŏng lar.
Ơ Yêhôwa, dôk hmư̆ klei djŏ, dôk hmư̆ bi nik kơ klei kâo ur! Mđing knga ih kơ klei kâo wah lač hŏng ƀăng kƀông amâo mâo klei mplư ôh!
Brei ih yơh phat kđi kâo! kyuadah knŏng ală ih ƀuh klei sĭt nik!
Ih čhưn leh hŏng kâo êjai mlam, ih ksiêm leh ai tiê kâo, ih lông dlăng kâo leh, ƀiădah ih amâo ƀuh klei jhat ôh; kâo čuăn leh ƀăng kƀông kâo amâo srăng blŭ soh ôh.
Kâo ƀuh leh bruă phung mnuih ngă, hŏng klei kâo knang kơ klei blŭ mơ̆ng ƀăng kƀông ih kâo mgang kâo pô kơ êlan phung jhŏng ƀai.
Knhuang kâo kjăp leh hlăm êlan ih, jơ̆ng kâo amâo ksak ôh.
Kâo wah lač kơ ih, Ơ Aê Diê, kyuadah ih srăng lŏ wĭt lač kơ kâo; mđing knga ih kơ kâo, dôk hmư̆ bĕ klei kâo wah lač.
Bi êdah klei khăp sĭt suôr yuôm bhăn ih; hŏng kngan hnuă ih, ih bi mtlaih phung đuĕ dăp hlăm ih mơ̆ng phung roh diñu.
Mgang kâo msĕ si asăr ală ih pô; mdăp kâo ti gŭ êyui siap ih,
mơ̆ng phung jhat ƀai ktư̆ juă kâo, mơ̆ng phung roh ngêñ snăk dôk wang kâo.
Diñu kđăl ai tiê diñu kơ klei pap; ƀăng kƀông diñu blŭ mgao.
Diñu tiŏ hmao kâo leh anăn wang jŭm kâo leh; diñu kăp čiăng bi êbuh kâo ti lăn.
Diñu jing msĕ si êmông gu êpa čiăng hiêk ƀơ̆ng, msĕ si êđai êmông gu dôk kăp lua hlăm anôk hgăm.
Ơ Yêhôwa, kgŭ bĕ ih, nao ngă kơ diñu, bi êbuh diñu! Hŏng đao gưm ih, brei ih bi mtlaih kâo mơ̆ng phung ƀai.
Ơ Yêhôwa, hŏng kngan ih bi mtlaih kâo mơ̆ng phung mnuih, mơ̆ng phung mnuih ti lăn ala anei, Phung ih bi bŏ tian hŏng ngăn yuôm ih; diñu mơak kyua phung anak diñu leh anăn lui mnơ̆ng êbeh dlai diñu kơ phung anak čô diñu.
Bi kâo dê, kâo srăng ƀuh ƀô̆ mta ih kyua klei kpă ênô kâo; tơdah kâo mdih pĭt, kâo srăng mơak hŏng klei kâo ƀuh ih.
Kâo khăp kơ ih, Ơ Yêhôwa, klei ktang kâo.
Yêhôwa jing boh tâo kâo, kđông mgang kâo, leh anăn pô bi êngiê kâo, Aê Diê kâo, boh tâo kâo, hlăm ih kâo đuĕ dăp, khil kâo, ki kơ klei bi mtlaih kâo, anôk sang tum kâo kđap.
Kâo iêu wah lač kơ Yêhôwa, pô năng kơ klei bi mni, leh anăn kâo tlaih mơ̆ng phung roh kâo.
Bră klei djiê kă jŭm kâo leh, êa êtăng klei bi rai ngă kơ kâo.
Bră Ƀuôn Phung Djiê kă jŭm kâo leh; ƀưi klei djiê ƀêč leh kơ kâo.
Hlăm klei rŭng răng kâo wah lač kơ Yêhôwa; kâo ur kwưh kơ Aê Diê đru kâo. Mơ̆ng sang yang ñu, ñu hmư̆ asăp kâo, asăp kâo ur kơ ñu đĭ truh kơ knga ñu.
Lăn ala mgei leh anăn yơ̆ng; tur jih jang čư̆ kpư̆, leh anăn diñu mgei kyuadah Yêhôwa ăl.
Săp pui kbiă mơ̆ng ƀăng adŭng ñu, pui trơ̆ng leh anăn anghar pui kbiă mơ̆ng ƀăng êgei ñu;
Ñu mdlưh adiê leh anăn ñu trŭn; knam jŭ dôk ti gŭ jơ̆ng ñu.
Ñu đĭ ti dlông čêrubim leh anăn phiơr; ñu lia hŏng siap êwa angĭn.
Ñu brei klei mmăt jing mnơ̆ng guôm ñu, knam jŭ bŏ hŏng êa hjan jing sang čhiăm ñu.
Mơ̆ng klei guh kơang ti anăp ñu, mâo biut knam kpal găn, bi kbiă klŏ pliêr leh anăn anghar pui.
Yêhôwa brei grăm đah hlăm adiê, Pô Ti Dlông Hĭn brei arăng hmư̆ asăp ñu, ti krah klŏ pliêr leh anăn anghar pui.
Ñu sơ̆ng ƀrăm leh anăn brei phung roh đuĕ bru bra; ñu brei kmlă leh anăn suôt phung anăn.
Tur êa ksĭ leh anăn tur lăn ala êdah mơh, kyua klei ih ƀuah, Ơ Yêhôwa, kyua ênai êwa mơ̆ng ƀăng adŭng ih.
Mơ̆ng dlông, ñu yơr kngan djă kơ̆ng kâo; ñu kdjŏng mă kâo mơ̆ng êa êlam.
Ñu bi mtlaih kâo mơ̆ng pô roh ktang kâo, mơ̆ng phung bi êmut kơ kâo; jing phung ktang hĭn kơ kâo.
Diñu hriê ngă kơ kâo ti hruê kâo knap mñai; ƀiădah Yêhôwa jing pô krơ̆ng kâo.
Ñu atăt kâo ti anôk êhai; ñu bi mtlaih kâo leh, kyuadah ñu mơak hŏng kâo.
Yêhôwa mưn kâo tui si klei kpă ênô kâo; ñu bi wĭt kơ kâo tui si klei doh jăk kngan kâo.
Kyuadah kâo tui hlue leh êlan Yêhôwa, leh anăn kâo amâo ngă klei ƀai ôh hlăm klei đuĕ mơ̆ng Aê Diê kâo.
Kyuadah jih jang klei ñu mtă dôk ti anăp kâo, kâo amâo lui ôh klei bhiăn ñu.
Kâo dôk jăk klă ti anăp ñu, leh anăn kâo kơ̆ng kâo pô amâo ngă klei soh ôh.
Snăn Yêhôwa bi wĭt kơ kâo tui si klei kpă ênô kâo, tui si klei doh jăk kngan kâo ti anăp ală ñu.
Hŏng pô sĭt suôr ih bi êdah ih jing pô sĭt suôr mơh; hŏng mnuih amâo mâo klei arăng dưi ƀuah, ih bi êdah ih jing pô amâo mâo klei arăng dưi ƀuah mơh.
Hŏng pô doh jăk, ih bi êdah ih pô jing doh jăk mơh; ƀiădah hŏng pô wê, ih bi êdah ih pô jing kpă doh.
Kyuadah ih bi mtlaih phung ƀuôn sang luă gŭ; ƀiădah ih mdlưh ală phung mgao.
Yêhôwa, ih yơh čuh pui kđen kâo, Aê Diê kâo bi mtrang mngač klei mmăt kâo.
Hŏng klei ih đru, kâo mâo klei dưi hŏng phung kahan; hŏng Aê Diê kâo, kâo dưi gao mnư̆ kpal.
Bi Aê Diê, êlan ñu jing jăk klă; klei Yêhôwa blŭ arăng lông dlăng leh; ñu jing khil kơ jih jang phung đuĕ dăp hlăm ñu.
Kyuadah hlei jing Aê Diê, knŏng hjăn Yêhôwa yơh! Hlei jing boh tâo kjăp, knŏng hjăn Aê Diê drei yơh!
Aê Diê jing pô hyuă kâo hŏng klei ktang, leh anăn brei êlan kâo jing kpă.
Ñu brei jơ̆ng kâo jing msĕ si jơ̆ng hlô rang ana, leh anăn brei kâo dôk hơĭt ti čư̆ dlông.
Ñu bi hriăm kngan kâo thâo bi blah, snăn păl kâo dưi ƀêč hna kông.
Ih brei leh kơ kâo khil klei ih bi mtlaih, kngan hnuă ih krơ̆ng kâo, leh anăn kâo jing prŏng kyua klei ih đru.
Ih bi ƀai êlan ti gŭ knhuang kâo, leh anăn jơ̆ng kâo amâo ksak ôh.
Kâo tiŏ leh phung roh kâo leh anăn hmao diñu; leh anăn kâo amâo wĭt ôh tơl kâo bi rai leh diñu.
Kâo tlŏ diñu hluh gah, snăn diñu amâo lŏ dưi kgŭ ôh; diñu êbuh ti gŭ jơ̆ng kâo.
Kyuadah ih hyuă kâo hŏng klei ktang kơ klei bi blah, ih brei phung roh kâo êbuh ti gŭ jơ̆ng kâo.
Ih brei phung roh kâo đuĕ, kâo bi rai hĕ phung bi êmut kơ kâo.
Diñu ur kwưh klei dŏng, ƀiădah amâo mâo pô bi mtlaih diñu ôh; diñu ur kwưh kơ Yêhôwa, ƀiădah gơ̆ amâo lŏ wĭt lač kơ diñu ôh.
Kâo čăm bi ƀhĭ diñu msĕ si ƀruih lăn ti anăp angĭn kpuh mđung; kâo čah čưng diñu msĕ si lŭ hlăm êlan dơ̆ng.
Ih bi mtlaih kâo leh mơ̆ng klei phung ƀuôn sang bi kdơ̆ng hŏng kâo; ih brei kâo jing khua kơ phung găp djuê mnuih; phung ƀuôn sang kâo amâo thâo kral ôh mă bruă leh kơ kâo.
Tơdah diñu hmư̆ hing kơ kâo, diñu gưt mtam; phung tue srăng mgưt mpŭ kơ kâo.
Phung tue êdu ai, leh anăn diñu kbiă hŏng klei ktư̆ yơ̆ng mơ̆ng anôk diñu đuĕ dăp.
Yêhôwa dôk hdĭp! Mpŭ mni kơ boh tâo kâo! Brei Aê Diê, pô bi mtlaih kâo, mâo klei mpŭ.
Aê Diê jing pô rŭ brei ênua kơ kâo, leh anăn bi mŭt phung ƀuôn sang kơ kâo.
Ih bi mtlaih kâo mơ̆ng phung roh kâo; mđĭ kâo ti dlông phung bi kdơ̆ng hŏng kâo; bi mtlaih kâo mơ̆ng mnuih jhŏng ƀai.
Kyuanăn kâo srăng mpŭ mni kơ ih, Ơ Yêhôwa, ti krah phung găp djuê mnuih, leh anăn bi mni kơ anăn ih.
Ih brei klei dưi prŏng kơ mtao Ih, leh anăn Ih brei klei khăp sĭt suôr kơ pô Ih trôč leh êa ƀâo mngưi, kơ Y-Đawit leh anăn kơ phung anak čô ñu hlŏng lar.
Phung adiê yăl dliê klei guh kơang Aê Diê; leh anăn êngĭt hưn bruă kngan ñu.
Hruê anei blŭ mtô kơ hruê êdei, mlam anei brei klei thâo săng kơ mlam êdei.
Amâo djŏ klei blŭ ôh, kăn djŏ boh blŭ rei; arăng amâo hmư̆ ôh asăp diñu.
Ƀiădah asăp diñu truh tar ƀar lăn ala, boh blŭ diñu truh ti knhal lăn ala. Tinăn ñu ngă sang čhiăm kơ yang hruê;
yang hruê jing msĕ si sa čô ung kbiă mơ̆ng adŭ ñu, hung kơ bruă ñu msĕ si sa čô mnuih ktang.
Ñu ƀlĕ mơ̆ng sa knhal adiê, leh anăn bi tuč klei ñu êran ti sa knhal mkăn; amâo mâo mnơ̆ng dưi đuĕ dăp mơ̆ng mđiă ñu ôh.
Klei bhiăn Yêhôwa jing klă, ñu lŏ bi hdĭp mngăt; klei Yêhôwa hưn jing kjăp sĭt, ñu bi knhâo phung mluk.
Klei Yêhôwa mtrŭn jing kpă, ñu bi mơak ai tiê; klei Yêhôwa mtă jing doh, ñu bi mngač ală arăng.
Klei huĭ mpŭ kơ Yêhôwa jing doh, ñu dôk nanao hlŏng lar; klei Yêhôwa mtrŭn jing sĭt nik, leh anăn djŏ sơăi.
Diñu yuôm hĭn kơ mah, kơ lu mah điêt aruăt; diñu mmih hĭn kơ êa hnuê, êa hnuê rôč mơ̆ng ksing.
Wăt diñu brei dĭng buăl ih thâo răng; hlei pô djă pioh diñu mâo klei mưn prŏng snăk.
Ƀiădah hlei dưi thâo săng klei soh ñu? Pap brei kơ kâo kơ ya klei soh kâo amâo thâo ôh.
Mgang dĭng buăl ih mơ̆ng klei soh čŏng čiăng; đăm brei klei soh anăn ktư̆ juă kâo ôh! Snăn kâo srăng jing kpă, êngeh mơ̆ng jih klei soh prŏng.
Brei boh blŭ mơ̆ng ƀăng êgei kâo leh anăn klei mĭn mơ̆ng ai tiê kâo jing năng kơ ih tŭ, Ơ Yêhôwa, Boh Tâo kâo leh anăn Pô Bi Tui kâo.
Si ngă mâo klei rŭng răng hdơ̆ng phung găp djuê mnuih, leh anăn phung ƀuôn sang trông čhai kơ klei amâo yuôm ôh?
Phung mtao lăn ala kgŭ, leh anăn phung khua bi trông čhai, čiăng bi kdơ̆ng hŏng Yêhôwa leh anăn hŏng pô ñu trôč leh êa ƀâo mngưi.
Digơ̆ lač, “Brei drei bi tloh hĕ klei diñu kă, leh anăn hwiê hĕ mơ̆ng drei klei săng đai diñu.”
Pô dôk ti jhưng mtao hlăm adiê tlao; Yêhôwa mưč kơ digơ̆.
Hlăk anăn ñu srăng ƀuah kơ digơ̆ hŏng klei ñu ngêñ, leh anăn bi huĭ digơ̆ hŏng klei ñu ăl ktang, lač,
“Kâo mdơ̆ng leh Mtao kâo ti dlông Siôn, čư̆ doh jăk kâo.”
Kâo srăng hưn klei Yêhôwa mtă: ñu lač leh kơ kâo snei, “Ih jing anak êkei kâo; hruê anei kâo kkiêng kơ ih.
Akâo bĕ kơ kâo, leh anăn kâo srăng brei phung găp djuê mnuih jing ngăn ih dưn, anôk knhal lăn ala jing dŏ ih.
Ih srăng kiă kriê digơ̆ hŏng giê msei; leh anăn bi mčah digơ̆ msĕ si gŏ arăng mmai.”
Snăn yơh, Ơ phung mtao, brei diih mâo klei thâo mĭn; Ơ phung khua kiă kriê lăn ala, mă tŭ bĕ klei mtô lač.
Mă bruă kơ Yêhôwa hŏng klei huĭ mpŭ leh anăn mơak bĕ diih hŏng klei ktư̆ yơ̆ng.
Čŭm Anak huĭdah Ñu ăl, leh anăn diih rai luč hlăm êlan diih, kyuadah klei Ñu ngêñ srăng djăl đĭ. Jăk mơak yơh jih jang phung kđap hlăm Ñu.
Akâo Yêhôwa lŏ wĭt lač kơ ih ti hruê knap mñai! Akâo anăn Aê Diê Y-Yakôp mgang ih!
Akâo kơ ñu mơĭt klei đru kơ ih mơ̆ng adŭ doh jăk ñu, akâo ñu krơ̆ng ih mơ̆ng ƀuôn Siôn!
Akâo ñu hdơr kơ jih jang mnơ̆ng ih myơr, leh anăn akâo ñu tŭ mnơ̆ng ngă yang ih myơr čuh! (Sêla)
Akâo kơ ñu brei klei ai tiê ih čiăng, leh anăn bi truh jih klei ih mĭn ngă!
Brei drei ur hŏng klei hơ̆k kyua klei ih dưi, leh anăn mđĭ čhiăm gru drei hlăm anăn Aê Diê drei! Akâo kơ Yêhôwa brei jih klei ih akâo!
Kâo thâo leh Yêhôwa srăng đru pô ñu trôč leh êa ƀâo mngưi; mơ̆ng adiê anôk doh jăk ñu, ñu srăng lŏ wĭt lač kơ gơ̆, hŏng klei dưi myang mơ̆ng kngan hnuă ñu.
Mâo phung đa đa knang kơ êdeh, đa đa knang kơ aseh; ƀiădah hmei srăng knang kơ anăn Yêhôwa Aê Diê hmei.
Diñu srăng jing awăt leh anăn lĕ buh; ƀiădah hmei srăng kgŭ dơ̆ng leh anăn dôk kjăp.
Ơ Yêhôwa, bi mtlaih bĕ mtao hmei; lŏ wĭt lač kơ hmei tơdah hmei iêu.
Ơ Yêhôwa, mtao mâo klei hơ̆k mơak hlăm klei ktang ih; leh anăn ñu mơak êdimima hlăm klei ih đru!
Ih brei leh kơ ñu klei ai tiê ñu čiăng, leh anăn ih amâo hngah ôh ya klei ƀăng êgei ñu akâo leh. (Sêla)
Kyuadah hŏng klei jăk jĭn ih nao bi tuôm hŏng ñu; ih mđua leh ti boh kŏ ñu sa boh đuôn mtao mah doh.
Ñu akâo kơ ih klei hdĭp; ih brei leh kơ ñu klei hdĭp jŏk leh anăn dôk hlŏng lar.
Klei guh kơang ñu prŏng jing kyua klei ih đru; ih brei kơ ñu klei mpŭ leh anăn klei kdrăm.
Sĭt nik ih brei ñu jing pô mâo klei jăk jĭn hlŏng lar; ih bi bŏ ñu hŏng klei hơ̆k hŏng klei ih dôk mbĭt.
Kyuadah mtao knang kơ Yêhôwa; leh anăn hŏng klei Pô Ti Dlông Hĭn khăp sĭt suôr, ñu amâo srăng mgei ôh.
Kngan ih srăng ngă kơ jih phung roh ih; kngan hnuă ih srăng mă phung bi êmut kơ ih.
Ih srăng ngă kơ diñu msĕ si kpur hlơr ti hruê ih srăng bi êdah. Ih srăng lun phung anăn hlăm klei Ih ngêñ; leh anăn pui srăng ƀơ̆ng diñu.
Ih srăng bi luč phung anak čô diñu mơ̆ng lăn ala, leh anăn djuê diñu mơ̆ng krah phung anak mnuih.
Tơdah diñu čiăng ngă jhat kơ ih, tơdah diñu mĭn ngă klei ƀai, diñu amâo srăng dưi ôh.
Kyuadah ih srăng kliêng hna ih phă diñu; snăn diñu đuĕ.
Ơ Yêhôwa, brei ih mâo klei mpŭ hlăm klei ktang ih! Hmei srăng mmuñ bi mni kơ klei myang ih.
Ơ Aê Diê kâo, Ơ Aê Diê kâo, si ngă ih lui kâo leh? Si ngă ih dôk kbưi amâo đru kâo, leh anăn amâo dôk hmư̆ klei kâo krao ôh?
Ơ Aê Diê kâo, kâo ur krao êjai hruê, ƀiădah ih amâo lŏ wĭt lač ôh; wăt êjai mlam, ƀiădah kăn mâo klei mdei rei.
Ƀiădah ih jing Pô Doh Jăk, kiă kriê ti jhưng mtao ih, jing pô phung Israel mpŭ bi mni.
Phung aê hmei knang leh kơ ih; diñu knang leh, leh anăn ih bi mtlaih diñu leh.
Diñu ur krao kơ ih, leh anăn ih bi mtlaih diñu leh; diñu knang kơ ih leh, leh anăn ih amâo bi hêñ diñu ôh.
Ƀiădah kâo jing sa drei hluăt, leh anăn amâo djŏ sa čô mnuih ôh; kâo jing pô phung mnuih bi hêñ, leh anăn pô phung ƀuôn sang bi êmut.
Jih jang hlei pô ƀuh kâo tlao mưč kơ kâo, diñu wiâo ƀăng kƀông leh anăn kteh kŏ asei, lač:
“Ñu knang leh kơ Yêhôwa, brei Yêhôwa bi mtlaih ñu, brei Yêhôwa dŏng ñu, kyuadah Yêhôwa khăp kơ ñu!”
Ƀiădah ih pô bi kbiă leh kâo mơ̆ng tian amĭ; ih brei kâo knang kơ ih êjai kâo đih ti đah da amĭ kâo.
Kâo knang kơ ih leh mơ̆ng tian amĭ kâo, ih jing Aê Diê kâo leh dơ̆ng mơ̆ng amĭ kkiêng kơ kâo.
Đăm dôk kbưi mơ̆ng kâo ôh, kyuadah klei rŭng răng giăm truh, leh anăn amâo mâo pô đru kâo ôh.
Mâo lu êmô knô dôk jŭm kâo, lu êmô knô ktang mơ̆ng čar Basan dôk wang kâo.
Diñu ha ƀăng êgei diñu kơ kâo, msĕ si êmông gu čiăng hiêk ƀơ̆ng leh anăn gruh.
Kâo jing msĕ si êa arăng tuh leh, leh anăn jih jang klang kâo amâo lŏ bi kkuh ôh; tiê boh kâo msĕ si hlĭn, ñu lik hlăm prôč tiê kâo.
Klei ktang kâo thu msĕ si lăn čeh mčah, êlah kâo đuôm hŏng hưl kâo, ih brei kâo đih ti ƀruih lăn msĕ si djiê.
Kyuadah lu asâo dôk jŭm kâo; sa phung ngă jhat wang kâo leh; diñu tlŏ leh kngan leh anăn jơ̆ng kâo.
Kâo dưi yap jih jang klang kâo; phung roh kâo ktan ală leh anăn mưč kơ kâo.
Diñu bi mbha čhiăm ao kâo hdơ̆ng diñu, leh anăn diñu ngă klei mđăo kơ ao jhung kâo.
Ƀiădah đăm dôk kbưi ôh mơ̆ng kâo, Ơ Yêhôwa! ih jing pô đru kâo, hriê dŏng kâo djăl!
Bi mtlaih mngăt kâo mơ̆ng đao gưm, klei hdĭp kâo mơ̆ng phung asâo!
Bi mtlaih kâo mơ̆ng ƀăng êgei êmông gu, dŏng kâo mơ̆ng ki kbao dliê! Ih wĭt lač leh klei kâo akâo!
Kâo srăng hưn anăn Ih kơ phung amai adei kâo, kâo srăng bi mni kơ Ih ti krah phung bi kƀĭn.
Ơ diih, phung huĭ mpŭ kơ Yêhôwa, bi mni kơ ñu bĕ! Ơ jih jang diih, phung anak čô Y-Yakôp, brei klei guh kơang kơ ñu, ktư̆ yơ̆ng bĕ ti anăp ñu, Ơ jih jang phung Israel!
Kyuadah ñu amâo tuôm bi êmut, amâodah hngah amâo đru ôh kơ klei dleh pô knap mñai; kăn ñu mdăp ƀô̆ ñu kơ kâo rei, ƀiădah ñu hmư̆ leh tơdah kâo ur kơ ñu.
Hlăm klei bi kƀĭn prŏng arăng srăng bi mni kơ kâo kyua klei ih ngă leh; kâo srăng bi sĭt klei kâo ƀuăn ti anăp phung huĭ mpŭ kơ ñu.
Phung ƀun ƀin srăng ƀơ̆ng huă leh anăn trei; phung duah Yêhôwa srăng bi mni kơ ñu! Brei ai tiê diih dôk hdĭp nanao hlŏng lar!
Jih jang knhal lăn ala srăng hdơr leh anăn wĭt kơ Yêhôwa; jih jang găp djuê mnuih srăng buôn kkuh ti anăp ñu.
Kyuadah ƀuôn ala mtao jing dŏ Yêhôwa, ñu kiă kriê phung găp djuê mnuih.
Ơ, jih jang phung mdrŏng ti lăn ala srăng huă mnăm buôn kkuh kơ ñu; jih jang phung wĭt kơ ƀruih lăn srăng buôn kkuh ti anăp ñu, jih jang phung amâo dưi pioh klei hdĭp digơ̆ ôh.
Phung ênuk êdei srăng mă bruă kơ ñu; arăng srăng yăl dliê klei Yêhôwa kơ găp djuê ênuk êdei.
Diñu srăng hưn klei kpă ênô ñu kơ phung ƀuôn sang arăng ka kkiêng ôh, “Yêhôwa ngă leh klei anăn.”
Yêhôwa jing mgăt biăp kâo, kâo amâo srăng kƀah mnơ̆ng ôh.
Ñu brei kâo đih mdei hlăm anôk rơ̆k mda, ñu atăt kâo hlue anôk êa êđăp ênang.
Ñu lŏ bi ktang mngăt kâo, ñu atăt kâo hlăm êlan kpă ênô kyua anăn ñu.
Wăt tơdah kâo êbat hlăm troh êyui klei djiê, kâo amâo srăng huĭ kơ sa mta klei jhat ôh; kyuadah ih dôk mbĭt hŏng kâo; giê dra leh anăn giê knuăk ih bi juh kâo.
Ih mkra jhưng ƀơ̆ng huă kơ kâo ti anăp phung roh kâo; ih trôč êa ƀâo mngưi ti boh kŏ kâo; atŏ kâo mnăm bŏ tơl dlai.
Sĭt nik klei jăk leh anăn klei pap srăng tui hlue kâo jih jang hruê kâo dôk hdĭp; leh anăn kâo srăng dôk hlăm sang Yêhôwa nanao hlŏng lar.
Boh lăn leh anăn jih jang mnơ̆ng hlăm ñu jing dŏ Yêhôwa; lăn ala leh anăn phung mnuih dôk hlăm ñu jing dŏ Ñu mơh.
Kyuadah Yêhôwa mdơ̆ng lăn thu ti dlông êa ksĭ, leh anăn bi kjăp ñu ti dlông êa êlam.
Hlei dưi đĭ ti čư̆ Yêhôwa? Leh anăn hlei dưi dôk dơ̆ng hlăm anôk doh jăk ñu?
Pô mâo kngan leh anăn ai tiê doh, pô amâo jao mngăt ñu kơ klei luar ôh, leh anăn amâo kat ôh asei čiăng mplư.
Ñu srăng mâo klei jăk jĭn mơ̆ng Yêhôwa, leh anăn klei kpă ênô mơ̆ng Aê Diê pô bi mtlaih ñu.
Snăn yơh jing phung găp djuê mnuih duah ñu, phung duah ƀô̆ mta ih, Ơ Aê Diê Y-Yakôp. (Sêla)
Pŏk bĕ, Ơ jih jang ƀăng jang; pŏk bĕ, jih jang ƀăng jang dôk hlŏng lar, čiăng kơ Mtao klei guh kơang dưi mŭt.
Hlei jing Mtao klei guh kơang? Yêhôwa, pô ktang, pô myang, Yêhôwa, ktang hlăm klei bi blah!
Pŏk bĕ, Ơ jih jang ƀăng jang; pŏk bĕ, jih jang ƀăng jang dôk hlŏng lar, čiăng kơ Mtao klei guh kơang dưi mŭt.
Hlei ñu jing, Mtao klei guh kơang anăn? Yêhôwa kơ phung kahan, ñu yơh pô jing Mtao klei guh kơang. (Sêla)
Ơ Yêhôwa, kơ ih yơh mngăt kâo wah lač.
Ơ Aê Diê kâo, kâo knang kơ ih, đăm brei kâo hêñ ôh; đăm brei phung roh kâo dưi hŏng kâo ôh.
Amâo mâo sa čô hlăm phung thâo knang kơ ih srăng hêñ; knŏng phung khăp ngă klei ƀai yơh srăng hêñ.
Ơ Yêhôwa, brei kâo thâo êlan ih; bi hriăm kâo êlan ih.
Gai kâo hlăm klei sĭt nik ih, leh anăn bi hriăm kâo bĕ, kyuadah ih jing Aê Diê kơ klei bi mtlaih kâo; kâo guôn ih jih hruê.
Ơ Yêhôwa, brei ih hdơr kơ klei ih pap leh anăn kơ klei ih khăp sĭt suôr, kyuadah diñu jing mơ̆ng ênuk hlŏng lar.
Đăm hdơr ôh kơ klei soh kâo ngă êjai hlăk ai, amâodah klei wê kâo; hdơr kơ kâo tui si klei ih khăp sĭt suôr, kyua klei jăk ih, Ơ Yêhôwa!
Yêhôwa jing jăk leh anăn kpă; kyuanăn Ñu bi hriăm phung soh thâo êlan Ñu.
Ñu atăt phung luă gŭ hlăm klei kpă; Ñu bi hriăm phung luă gŭ êlan Ñu.
Jih jang êlan Yêhôwa jing klei khăp sĭt suôr leh anăn klei sĭt nik, kơ phung djă pioh klei ñu bi mguôp leh anăn klei Ñu hưn.
Kyua anăn ih, Ơ Yêhôwa, pap brei kơ klei kâo jing soh leh, wăt tơdah klei soh kâo jing prŏng.
Hlei mnuih huĭ mpŭ kơ Yêhôwa? Yêhôwa srăng bi hriăm ñu thâo êlan ñu srăng ruah.
Pô anăn srăng mâo klei đĭ kyar, leh anăn phung anak ñu srăng dưn lăn čar.
Yêhôwa bi êdah klei hgăm ñu kơ phung huĭ mpŭ kơ ñu, ñu brei digơ̆ thâo kral klei ñu bi mguôp.
Ală kâo dlăng nanao phă Yêhôwa, kyuadah ñu srăng bi mtlaih jơ̆ng kâo mơ̆ng ƀưi.
Dlăng kơ kâo leh anăn pap mñai kơ kâo; kyuadah kâo dôk hjăn leh anăn knap mñai.
Suôt hĕ klei rŭng răng mơ̆ng ai tiê kâo, bi mtlaih kâo mơ̆ng klei ênguôt hnĭng.
Ksiêm klei knap mñai kâo leh anăn klei dleh kâo, leh anăn pap brei kơ jih jang klei soh kâo.
Ksiêm phung roh kâo, kyuadah diñu lu, leh anăn klei diñu bi êmut snăk sơưn kơ kâo.
Kiă kriê mngăt kâo, leh anăn bi mtlaih kâo; đăm brei kâo hêñ ôh, kyua kâo đuĕ dăp hlăm ih.
Brei klei ênuah leh anăn klei kpă mgang kâo, kyuadah kâo knang kơ ih.
Ơ Aê Diê, bi tui phung Israel, mơ̆ng jih klei dleh diñu.
Phat kđi kâo, Ơ Yêhôwa, kyuadah kâo êbat leh hlăm klei ênuah ênô, leh anăn kâo knang leh kơ Yêhôwa, amâo lŏ đing ôh.
Ksiêm kâo, Ơ Yêhôwa, leh anăn lông dlăng kâo; lông dlăng ai tiê kâo leh anăn klei mĭn kâo.
Kyuadah klei ih khăp dôk ti anăp ală kâo, leh anăn kâo êbat ti anăp ih hŏng klei sĭt suôr.
Kâo amâo dôk gŭ ôh mbĭt hŏng phung luar; kăn kâo hiu rei mbĭt hŏng phung ai ngăm.
Kâo bi êmut klei phung ngă jhat bi kƀĭn, kâo amâo srăng dôk gŭ mbĭt hŏng phung ƀai ôh.
Kâo rao leh kngan kâo hlăm klei êngeh, leh anăn kâo êbat jŭm dar knưl ngă yang ih, Ơ Yêhôwa,
êjai mmuñ bi mni kơ ih, leh anăn yăl dliê jih bruă yuôm bhăn ih ngă.
Ơ Yêhôwa, kâo khăp kơ sang anôk ih dôk, jing anôk mâo klei guh kơang ih.
Đăm mă mđuĕ mngăt kâo ôh mbĭt hŏng phung soh, kăn bi mdjiê kâo rei mbĭt hŏng phung tuh êrah.
Kngan diñu ngă klei ƀai nanao, leh anăn kngan hnuă diñu bŏ hŏng ngăn sun.
Bi kâo, kâo êbat hlăm klei ênuah; bi tui kâo, leh anăn pap brei kơ kâo.
Jơ̆ng kâo dôk hlăm anôk dap; kâo srăng bi mni kơ Yêhôwa hlăm klei bi kƀĭn prŏng.
Yêhôwa jing klei mngač kâo leh anăn klei bi mtlaih kâo; kơ hlei pô kâo srăng huĭ? Yêhôwa jing anôk kâo kđap; kơ hlei pô kâo srăng huĭ?
Tơdah phung ƀai hriê ngă čiăng bi mdjiê kâo, phung roh kâo anăn yơh srăng têč hnêč leh anăn êbuh.
Wăt tơdah sa phung kahan lu dôk wang kâo, ai tiê kâo amâo srăng huĭ ôh; Wăt tơdah klei bi blah truh kơ kâo, ăt kâo mâo klei knang kơ ih mơh.
Sa mta klei kâo akâo leh kơ Yêhôwa, klei anăn kâo srăng duah; jing klei dôk hlăm sang Yêhôwa jih jang hruê kâo dôk hdĭp, čiăng dlăng klei siam Yêhôwa, leh anăn čiăng duah ñu hlăm sang yang ñu.
Kyuadah ti hruê knap mñai ñu srăng brei kâo kđap hlăm anôk ñu dôk; ñu srăng mdăp kâo hlăm sang čhiăm ñu, ñu srăng brei kâo dôk hơĭt ti dlông boh tâo.
Ară anei ñu srăng bi mđĭ kâo ti dlông hĭn kơ phung roh dôk jŭm kâo; leh anăn kâo srăng myơr mnơ̆ng ngă yang hlăm sang čhiăm ñu hŏng klei ur hơ̆k; kâo srăng mmuñ leh anăn bi mni kơ Yêhôwa.
Ơ Yêhôwa, dôk hmư̆ kâo tơdah kâo iêu wah lač kơ ih, pap mñai kơ kâo, leh anăn lŏ wĭt lač kơ kâo.
Ai tiê kâo lač kơ ih, “Duah bĕ ƀô̆ mta Ñu”. “Kâo srăng duah ƀô̆ mta ih, Ơ Yêhôwa.”
Đăm mdăp ôh ƀô̆ mta ih kơ kâo. Đăm hngah ôh kơ dĭng buăl ih hŏng klei ngêñ; ih jing leh pô đru kâo, Đăm suôt kâo, leh anăn đăm lui kâo ôh, Ơ Aê Diê pô bi mtlaih kâo!
Wăt tơdah amĭ ama kâo lui kâo, Yêhôwa srăng jum kâo.
Ơ Yêhôwa, mtô êlan ih kơ kâo; atăt kâo hlăm êlan kpă kyua phung roh kâo.
Đăm jao kâo kơ klei phung roh kâo čiăng ôh; kyuadah phung mčeh kgŭ kčŭt kơ kâo, leh anăn diñu arưp aram srăng ngă kơ kâo.
Kâo đăo kâo srăng ƀuh klei jăk Yêhôwa ti lăn ala phung hdĭp!
Čang guôn bĕ kơ Yêhôwa; brei ih jing ktang leh anăn jhŏng; Sĭt yơh, dôk guôn bĕ kơ Yêhôwa.
Ơ Yêhôwa, kâo iêu wah lač kơ ih; Ơ Boh Tâo kâo, đăm hngah hmư̆ klei kâo wah lač ôh, kyuadah tơdah ih dôk ñăt, kâo srăng jing msĕ si phung trŭn nao kơ Ƀăng Êlam.
Hmư̆ bĕ asăp kâo kwưh kơ ih, êjai kâo akâo kơ ih đru, êjai kâo yơr kngan kâo phă sang čhiăm doh jăk ih.
Đăm yap kâo ôh mbĭt hŏng phung ƀai, mbĭt hŏng phung mă bruă klei wê; diñu blŭ kơ klei êđăp ênang kơ phung riêng gah diñu, ƀiădah klei ƀai dôk hlăm ai tiê diñu.
Brei ih bi wĭt kơ diñu tui si bruă diñu, tui si klei ƀai diñu ngă. Brei ih bi wĭt kơ diñu tui si bruă kngan diñu ngă; bi wĭt kơ diñu tui si klei năng kơ diñu.
Kyuadah diñu amâo mpŭ ôh kơ bruă Yêhôwa, kăn diñu uêñ rei kơ bruă kngan gơ̆ ngă, Yêhôwa srăng bi rai diñu leh anăn amâo lŏ kơrŭ mdơ̆ng diñu ôh.
Mpŭ mni kơ Yêhôwa, kyuadah ñu hmư̆ leh asăp kâo kwưh.
Yêhôwa jing klei ktang kâo leh anăn khil kâo; ai tiê kâo knang kơ ñu, snăn kâo mâo klei đru, kyua ai tiê kâo hơ̆k mơak, kâo srăng bi mni kơ ñu hŏng klei kâo mmuñ.
Yêhôwa jing klei ktang kơ phung ƀuôn sang ñu, ñu jing kđông bi mtlaih kơ pô ñu trôč leh êa ƀâo mngưi.
Bi mtlaih bĕ phung ƀuôn sang ih, leh anăn brei klei jăk jĭn kơ phung ngăn dưn ih; brei ih jing mgăt biăp kơ diñu, leh anăn răng kriê diñu hlŏng lar.
Ơ phung dĭng buăl jăk hlăm adiê, bi mni kơ Yêhôwa, bi mni kơ klei guh kơang leh anăn klei myang ñu.
Brei kơ Yêhôwa klei guh kơang năng kơ anăn ñu; kkuh mpŭ kơ Yêhôwa hŏng kdrăp doh jăk.
Asăp blŭ Yêhôwa arăng hmư̆ ti dlông êa; Aê Diê pô guh kơang blŭ msĕ si grăm đah, ênai asăp Yêhôwa kwang ti dlông êa lu.
Asăp blŭ Yêhôwa jing myang, asăp Yêhôwa bŏ hŏng klei kdrăm kơah.
Asăp blŭ Yêhôwa bi mčah ana kyâo sêdar; Yêhôwa bi mčah ana kyâo sêdar ti čar Liƀan.
Ñu brei čar Liƀan kplŏng msĕ si êđai êmô, wăt čư̆ Hermôn kdăt msĕ si êđai êmô dliê.
Asăp blŭ Yêhôwa bi kbiă êlah pui.
Asăp blŭ Yêhôwa êyuh kdrăn tač, Yêhôwa brei kdrăn tač Kadês ktư̆ yơ̆ng.
Asăp Yêhôwa brei hlô rang ana mđai, ñu lôk kmrơ̆ng; hlăm sang yang ñu jih jang ur lač, “guh kơang kơ Aê Diê!”
Yêhôwa jing Mtao kiă kriê êa lip; Yêhôwa dôk gŭ jing Mtao hlŏng lar.
Yêhôwa brei klei ktang kơ phung ƀuôn sang ñu! Yêhôwa brei klei êđăp ênang kơ phung ƀuôn sang ñu.
Ơ Yêhôwa, phung roh kâo jing lu êdi! Phung kgŭ bi kdơ̆ng hŏng kâo jing lu snăk.
Lu mnuih lač djŏ kơ kâo, “Aê Diê amâo srăng bi mtlaih ñu ôh.” (Sêla)
Ƀiădah ih, Ơ Yêhôwa, jing khil kâo; ih jing klei guh kơang kâo, leh anăn pô brei kâo kngưr boh kŏ.
Hŏng asăp kâo, kâo ur kraih kơ Yêhôwa, ñu lŏ wĭt lač kơ kâo mơ̆ng čư̆ doh jăk ñu. (Sêla)
Kâo đih leh anăn pĭt; kâo mdih, kyuadah Yêhôwa răng kriê kâo.
Kâo amâo huĭ ôh kơ lu êbâo mnuih dôk jŭm dar kăp ngă kơ kâo.
Kgŭ bĕ ih, Ơ Yêhôwa! Bi mtlaih kâo bĕ, Ơ Aê Diê kâo! Čăm bĕ ti miêng jih jang phung roh kâo; bi joh bĕ êgei phung ƀai.
Klei bi mtlaih jing dŏ Yêhôwa dê; brei ih brei klei jăk jĭn kơ phung ƀuôn sang ih. (Sêla)
Kâo bi mni kơ ih, Ơ Yêhôwa, kyua ih bi mtlaih kâo leh mơ̆ng klei djiê, ih amâo brei phung roh kâo mâo klei hơ̆k mơak kyua kâo ôh.
Ơ Yêhôwa, Aê Diê kâo, kâo kwưh kơ ih đru, leh anăn ih bi hlao kâo leh.
Ơ Yêhôwa, ih brei mngăt kâo kbiă đuĕ leh mơ̆ng Ƀuôn Phung Djiê, ih brei kâo hdĭp čiăng kâo amâo trŭn nao kơ Ƀăng Êlam.
Ơ phung sĭt suôr Yêhôwa, mmuñ bi mni bĕ kơ ñu, leh anăn bi mni kơ anăn doh jăk ñu.
Kyuadah klei ñu ăl dôk knŏng bhiâo, ƀiădah klei ñu pap dôk nanao jih hruê arăng dôk hdĭp. Năng ai mâo klei hia êjai mlam, ƀiădah klei hơ̆k mơak truh ti aguah.
Êjai kâo dôk hơĭt kâo lač, “Kâo amâo srăng kpư̆ mgei ôh.”
Ơ Yêhôwa, kyua klei ih ngă jăk, kâo dôk kjăp msĕ si čư̆; ih mdăp ƀô̆ ih, kâo mâo klei rŭng răng.
Ơ Yêhôwa, kâo ur krao leh kơ ih; kâo wah lač leh kơ Yêhôwa:
“Ya yuôm tơdah kâo djiê, tơdah kâo trŭn nao kơ Ƀăng Êlam? Bruih lăn srăng mpŭ mni kơ ih mơ̆ leh anăn hưn klei sĭt suôr ih mơ̆?
Dôk hmư̆ bĕ, Ơ Yêhôwa, pap mñai kơ kâo đa! Ơ Yêhôwa, đru kâo bĕ.”
Ih bi mlih leh klei kâo kơŭ kyăm brei jing klei kâo kdŏ; ih toh leh klŭng kâo hơô, leh anăn bi hơô kâo hŏng klei hơ̆k kdơ̆k,
čiăng kơ mngăt kâo dưi bi mni kơ ih, leh anăn amâo dôk kriêp ôh. Ơ Yêhôwa Aê Diê kâo, kâo srăng bi mni kơ ih hlŏng lar.
Ơ Yêhôwa, hlăm ih yơh kâo đuĕ dăp; đăm brei arăng tuôm bi hêñ kâo ôh; bi mtlaih kâo hlăm klei kpă ênô ih.
Mđing knga ih kơ kâo, brei ih bi mtlaih kâo djăl. Brei ih jing sa boh tâo kjăp kâo kđap, kđông mgang dưi bi mtlaih kâo.
Ơ, ih jing boh tâo kâo leh anăn kđông mgang kâo; kyua anăn ih, brei ih atăt gai kâo.
Mtlaih bĕ kâo mơ̆ng ñuăl arăng tlĕ dăng leh kơ kâo, kyuadah ih jing anôk kâo kđap.
Kâo jao mngăt kâo hlăm kngan ih; ih bi tui kâo leh, Ơ Yêhôwa, Aê Diê kơ klei sĭt nik.
Kâo bi êmut kơ phung kkuh kơ rup yang amâo yuôm ôh; ƀiădah kâo knang kơ Yêhôwa.
Kyua klei ih khăp sĭt suôr kâo srăng hơ̆k leh anăn mơak, kyuadah ih ƀuh leh klei knap mñai kâo, ih thâo kral leh klei ênguôt kâo.
Ih amâo jao kâo kơ kngan pô roh ôh; ih dưm leh jơ̆ng kâo hlăm anôk êhai.
Ơ Yêhôwa, pap mñai kơ kâo đa, kyuadah kâo mâo klei rŭng răng; ală kâo dliu hŏng klei ênguôt, wăt mngăt leh anăn asei mlei kâo msĕ mơh.
Kyuadah mâo klei ênguôt êjai jih klei hdĭp kâo, leh anăn grăp thŭn kâo krao nanao. Klei mơai kâo luč leh kyua klei knap mñai kâo, leh anăn klang kâo êun leh.
Jih jang phung roh kâo mưč kơ kâo, kâo jing klei hêñ kơ phung riêng gah kâo, mnơ̆ng bi huĭ kơ phung găp kâo; hlei pô ƀuh kâo ti tač đuĕ mơ̆ng kâo.
Arăng wơr bĭt kâo msĕ si sa čô djiê leh; kâo jing msĕ si sa boh čeh mčah leh.
Ơ, kâo hmư̆ leh klei lu mnuih dlao wač, mâo klei bi huĭ dôk jŭm gah găn, êjai diñu trông čhai ngă kơ kâo, čiăng bi luč hĕ klei hdĭp kâo.
Ƀiădah kâo knang kơ ih, Ơ Yêhôwa; kâo lač, “Ih jing Aê Diê kâo.”
Ih jing pô djă thŭn kâo hdĭp; bi mtlaih kâo bĕ mơ̆ng phung roh kâo leh anăn phung ngă jhat kơ kâo.
Brei ƀô̆ mta ih mtrang ti dĭng buăl ih; bi mtlaih kâo hŏng klei ih khăp sĭt suôr.
Ơ Yêhôwa, đăm brei arăng bi hêñ kâo ôh; kyuadah kâo iêu wah lač kơ ih; brei arăng bi hêñ phung ƀai, brei diñu dôk ñăt hlăm Ƀuôn Phung Djiê.
Brei kƀông phung luar jing kmlô, diñu blŭ bi kdơ̆ng hŏng phung kpă hŏng klei jhat, hŏng klei mgao leh anăn klei bi êmut.
Ơ, klei jăk ih prŏng snăk, pioh leh kơ phung huĭ mpŭ kơ ih, mkra leh kơ phung đuĕ dăp hlăm ih, ti anăp phung anak mnuih!
Hlăm anôk hgăm ih dôk ih mdăp digơ̆ mơ̆ng klei mnuih čiăng ngă; ih mdăp digơ̆ hlăm sang čhiăm ih mơ̆ng êlah phung bi msao.
Mpŭ mni kơ Yêhôwa, kyuadah ñu bi êdah leh kơ kâo klei khăp sĭt suôr yuôm bhăn ñu êjai arăng wang jŭm dar čiăng ngă kơ kâo.
Hŏng klei kdjăt kâo lač, “Arăng suôt kâo leh kbưi mơ̆ng anăp ală ih.” Ƀiădah ih hmư̆ leh asăp kâo wah lač kơ ih, tơdah kâo kwưh kơ ih đru.
Khăp bĕ kơ Yêhôwa, Ơ jih jang diih phung doh jăk ñu! Yêhôwa răng kriê phung sĭt suôr, ƀiădah ñu bi kmhal ktang phung mgao.
Dôk kjăp bĕ, leh anăn bi mđĭ ai diih, Ơ jih jang phung diih čang guôn Yêhôwa.
Jăk mơak yơh pô Aê Diê pap brei leh klei ñu gao klei bhiăn, pô Aê Diê guôm leh klei soh ñu.
Jăk mơak yơh mnuih Yêhôwa amâo yap ôh klei wê ñu, leh anăn pô amâo ngă klei mplư ôh.
Tơdah kâo amâo hưn klei soh kâo ôh, asei mlei kâo awăt hŏng klei kâo krao jih hruê.
Kyuadah hruê mlam kngan ih bi ktrŏ ti kâo; klei mơai kâo jing thu msĕ si mđiă yan bhang. (Sêla)
Snăn kâo hưn klei soh kâo kơ ih, kâo amâo mdăp klei wê kâo ôh; kâo lač, “Kâo srăng hưn klei kâo gao klei bhiăn kơ Yêhôwa”; hlăk anăn ih pap brei klei kâo jing soh. (Sêla)
Kyuanăn brei jih jang thâo mpŭ kơ Yêhôwa wah lač kơ ih êjai mmông arăng dưi bi tuôm hŏng ih; sĭt nik tơdah êa lip, êa anăn amâo srăng truh kơ ñu ôh.
Ih jing anôk kâo đuĕ dăp, ih srăng mgang kâo mơ̆ng klei jŭ jhat, leh anăn bi bŏ kâo hŏng klei mmuñ kơ klei ih bi mtlaih kâo. (Sêla)
Kâo srăng bi hriăm ih leh anăn ktrâo kơ ih êlan ih srăng tui hlue; kâo srăng kčĕ kơ ih hŏng ală kâo dôk dlăng kơ ih.
Đăm brei ih jing msĕ si aseh amâodah aseh dliê, amâo mâo klei thâo săng ôh, arăng khô ƀăng êgei hŏng msei khơp leh anăn hŏng gang, čiăng kơ diñu thâo gưt, tơ amâo mâo snăn, diñu amâo dưi hriê giăm ih ôh.
Lu klei ênguôt srăng truh kơ phung ƀai; ƀiădah klei khăp sĭt suôr dôk jŭm dar pô knang kơ Yêhôwa.
Ơ phung kpă, hơ̆k mơak bĕ diih hlăm Yêhôwa, ur hơ̆k bĕ, Ơ jih jang diih mâo ai tiê kpă.
Ơ phung kpă, mmuñ mơak bĕ diih kơ Yêhôwa! Jing djŏ phung kpă blŭ klei hơêč hmưi.
Bi mni kơ Yêhôwa hŏng đĭng brô̆, mmuñ bi mni bĕ kơ ñu hŏng đĭng brô̆ mâo pluh aruăt klei!
Mmuñ mpŭ kơ ñu hŏng klei mmuñ mrâo, brei diih pĕ đĭng hŏng klei mbruă leh anăn ur driâo.
Kyuadah klei Yêhôwa blŭ jing kpă; leh anăn ñu ngă jih jang bruă ñu hŏng klei sĭt suôr.
Ñu khăp kơ klei kpă leh anăn klei djŏ; lăn ala bŏ hŏng klei Yêhôwa khăp sĭt suôr.
Yêhôwa hrih phung adiê hŏng klei ñu blŭ, leh anăn jih jang mnơ̆ng hŏng êwa mơ̆ng ƀăng êgei ñu.
Ñu bi kƀĭn êa hlăm êa ksĭ msĕ si hlăm sa boh giêt êa; ñu dưm êa êlam hlăm anôk pioh diñu.
Brei jih jang lăn ala huĭ kơ Yêhôwa, brei jih jang mnuih dôk hlăm lăn ala huĭ mpŭ kơ ñu.
Kyuadah ñu blŭ, snăn mâo mnơ̆ng; ñu mtă, snăn gơ̆ jing kjăp.
Yêhôwa bi luč klei phung găp djuê mnuih kčĕ; ñu amâo brei truh ôh klei phung ƀuôn sang mĭn čiăng ngă.
Ƀiădah klei Yêhôwa čuăn dôk hlŏng lar, klei ai tiê ñu mĭn dôk hlăm jih jang ênuk.
Jăk mơak yơh găp djuê mâo Yêhôwa jing Aê Diê diñu, jăk mơak yơh phung ƀuôn sang ñu ruah leh jing ngăn dưn ñu pô.
Yêhôwa dlăng mơ̆ng adiê ti dlông, ñu ƀuh jih jang anak mnuih;
mơ̆ng anôk ñu dôk kiă kriê, ñu ksiêm dlăng jih jang phung dôk ti lăn ala.
Ñu yơh mjing ai tiê grăp čô digơ̆, leh anăn ñu ksiêm jih jang bruă digơ̆ ngă.
Sa čô mtao amâo mâo klei bi mtlaih ôh kyua kahan ñu lu; sa čô kahan ktang amâo mâo klei bi mtlaih ôh hŏng klei ktang prŏng ñu.
Klei arăng knang kơ aseh čiăng mâo klei dưi jing hơăi mang; amâo mâo dưi bi mtlaih hŏng klei ktang prŏng gơ̆ ôh.
Nĕ anei, ală Yêhôwa dlăng kơ phung huĭ mpŭ kơ ñu, kơ phung knang kơ klei ñu khăp sĭt suôr,
čiăng kơ ñu bi mtlaih mngăt digơ̆ mơ̆ng klei djiê, leh anăn pioh klei hdĭp digơ̆ êjai klei ư̆ êpa.
Mngăt hmei čang guôn kơ Yêhôwa; ñu jing pô đru leh anăn khil drei.
Ơ, ai tiê hmei hơ̆k mơak hlăm ñu, kyuadah hmei knang kơ anăn doh jăk ñu.
Ơ Yêhôwa, brei klei ih khăp sĭt suôr dôk hŏng hmei, êjai hmei čang hmăng kơ ih.
Kâo srăng mpŭ mni kơ Yêhôwa nanao nanao; ƀăng êgei kâo srăng bi mni kơ ñu nanao.
Mngăt kâo srăng bi mni kơ ñu pô hlăm Yêhôwa; brei phung knap mñai hmư̆ klei anăn leh anăn hơ̆k mơak.
Ơ mpŭ mni bĕ kơ Yêhôwa mbĭt hŏng kâo, brei drei mđrăm mbĭt mpŭ mni kơ anăn ñu.
Kâo duah leh Yêhôwa, leh anăn ñu lŏ wĭt lač leh kơ kâo; ñu bi mtlaih kâo leh mơ̆ng jih klei kâo huĭ.
Phung kăp dlăng kơ ñu srăng mtrang mngač; ƀô̆ mta diñu amâo srăng hêñ ôh.
Sa čô knap mñai anei ur, Yêhôwa hmư̆ gơ̆, leh anăn bi mtlaih gơ̆ mơ̆ng jih jang klei knap mñai.
Dĭng buăl jăk Yêhôwa dôk jŭm dar phung huĭ mpŭ kơ ñu, leh anăn bi mtlaih digơ̆.
Ơ, lông ksiêm leh anăn ƀuh kơ Yêhôwa jing jăk! Jăk mơak yơh mnuih đuĕ dăp hlăm ñu.
Ơ diih phung doh jăk ñu, huĭ mpŭ bĕ kơ Yêhôwa, kyuadah phung huĭ mpŭ kơ ñu amâo kƀah mnơ̆ng ôh.
Êđai êmông gu thâo klei ư̆ leh anăn klei êpa; ƀiădah phung duah Yêhôwa amâo srăng kƀah sa mta klei jăk ôh.
Hriê bĕ, Ơ phung anak kâo, dôk hmư̆ kâo; kâo srăng bi hriăm diih thâo huĭ mpŭ kơ Yêhôwa.
Hlei mnuih khăp kơ klei hdĭp, čang hmăng dôk hdĭp sui thŭn čiăng ƀuh klei jăk mơak?
Răng bĕ, đăm brei ôh êlah ih blŭ klei jhat, leh anăn ƀăng kƀông ih blŭ klei luar.
Đuĕ bĕ mơ̆ng klei jhat, leh anăn ngă klei jăk; tui duah leh anăn tiŏ klei êđăp ênang.
Ală Yêhôwa dlăng kơ phung kpă, leh anăn knga ñu kăp hmư̆ asăp digơ̆ ur.
Ƀô̆ mta Yêhôwa bi kdơ̆ng hŏng phung ƀai, čiăng đăm brei arăng lŏ hdơr kơ diñu ti lăn ala ôh.
Tơdah phung kpă ur kwưh klei đru, Yêhôwa hmư̆, leh anăn bi mtlaih digơ̆ mơ̆ng jih jang klei knap mñai.
Yêhôwa dôk giăm phung mâo ai tiê mčah, leh anăn bi mtlaih phung mâo mngăt ênguôt.
Pô kpă mâo lu klei knap mñai; ƀiădah Yêhôwa bi mtlaih gơ̆ mơ̆ng jih jang klei anăn.
Yêhôwa mgang jih jang klang gơ̆; amâo mâo sa ƀĕ srăng joh ôh.
Klei măk ƀai srăng bi mdjiê pô ƀai; leh anăn phung bi êmut kơ pô kpă srăng tŭ klei bi kmhal.
Yêhôwa bi tui mngăt phung dĭng buăl ñu; amâo mâo sa čô đuĕ dăp hlăm ñu srăng tŭ klei bi kmhal.
Ơ Yêhôwa, brei ih bi kdơ̆ng hŏng phung bi kdơ̆ng hŏng kâo; brei ih bi blah hŏng phung bi blah hŏng kâo.
Mă khil điêt leh anăn prŏng, leh anăn kgŭ bĕ hriê dŏng kâo.
Kăp hră kju ih, suê̆ đao gưm ih ngă kơ phung tiŏ kâo; lač bĕ kơ mngăt kâo, “Kâo jing klei bi mtlaih ih.”
Brei phung tiŏ klei hdĭp kâo hêñ. Brei phung mĭn ngă jhat kơ kâo kdŭn đuĕ hŏng klei rŭng răng.
Brei diñu jing msĕ si kam angĭn kpuh mđung, brei dĭng buăl jăk Yêhôwa suôt diñu.
Brei êlan diñu jing mmăt leh anăn êbhơr, brei dĭng buăl jăk Yêhôwa tiŏ diñu.
Kyuadah diñu dăng leh ñuăl čiăng mă kâo amâo mâo klei ôh; diñu tih leh ƀăng čiăng mă klei hdĭp kâo amâo mâo klei ôh.
Brei klei bi rai truh kơ diñu êjai diñu amâo yŏng mĭn ôh; brei diñu djŏ ñuăl diñu pô dăng leh; brei diñu lĕ hlăm ƀăng anăn leh anăn rai tuč.
Snăn mngăt kâo srăng mâo klei hơ̆k mơak hlăm Yêhôwa, leh anăn hơ̆k mơak kyua klei ñu bi mtlaih.
Jih jang klang kâo srăng lač, “Ơ Yêhôwa, hlei pô jing msĕ si ih? Ih jing pô bi mtlaih pô awăt mơ̆ng pô ktang hĭn kơ ñu, wăt ih bi mtlaih pô knap mñai leh anăn ƀun ƀin mơ̆ng pô plah mă mnơ̆ng ñu.”
Phung hưn klei mčeh kgŭ dơ̆ng; diñu kčŭt klei kâo amâo thâo ôh.
Diñu bi wĭt klei jhat kơ klei jăk kâo ngă leh; mngăt kâo amâo lŏ mâo klei čang hmăng ôh.
Ƀiădah kâo, tơdah diñu ruă duam, kâo hơô klŭng, kâo bi knap kâo pô hŏng klei kăm ƀơ̆ng huă. Kâo wah lač sĭt êmĭt kơ diñu,
msĕ si kâo ngă kơ mah jiăng amâodah ayŏng adei kâo. Kâo ênguôt leh anăn kơŭ kyăm msĕ si kơ amĭ kâo.
Ƀiădah tơdah kâo lĕ buh, diñu bi kƀĭn hơ̆k mơak, diñu bi kƀĭn čiăng ngă kơ kâo; diñu ngă kơ kâo êjai kâo amâo thâo ôh, diñu dlao wač kơ kâo amâo mdei ôh.
Phung amâo đăo anăn mưč lu hĭn nanao, leh anăn kriêt êgei čiăng ngă kơ kâo.
Ơ Yêhôwa dŭm boh sui ih srăng dlăng klei anăn? Bi mtlaih kâo mơ̆ng klei ƀai diñu ngă; dŏng klei hdĭp kâo mơ̆ng êmông gu anăn.
Kâo srăng mpŭ mni kơ ih hlăm klei bi kƀĭn prŏng; leh anăn bi mni kơ ih ti krah phung ƀuôn sang lu.
Đăm brei phung roh kâo amâo mâo klei dôk mơak kyua klei truh kơ kâo, kăn brei rei phung bi êmut kơ kâo amâo mâo klei kliêk ală mưč kơ kâo.
Diñu amâo blŭ klei êđăp ênang ôh; ƀiădah diñu trông čhai klei mplư čiăng ngă kơ phung dôk êđăp ênang hlăm čar.
Diñu ha ƀăng êgei diñu čiăng ngă kơ kâo; diñu lač, “Ah! hah! ală drei pô ƀuh leh klei anăn.”
Ih ƀuh leh klei anăn, Ơ Yêhôwa, đăm dôk ñăt ôh. Ơ Yêhôwa, đăm dôk kbưi mơ̆ng kâo ôh.
Mdih bĕ, kgŭ bĕ ih, čiăng mgang kâo, Ơ Aê Diê kâo, Khua Yang kâo, mgang kâo bĕ.
Phat kđi kâo tui si klei kpă ênô ih, Ơ Yêhôwa Aê Diê kâo; leh anăn đăm brei diñu hơ̆k kyua kâo ôh!
Đăm brei diñu lač hdơ̆ng diñu pô, “Ah ha, truh leh klei drei čiăng!” Đăm brei diñu lač ôh, “Hmei lun leh ih!”
Brei bi hêñ leh anăn bi lŭk klei mĭn jih jang diñu, phung hơ̆k mơak kơ klei knap mñai kâo; brei phung mđĭ diñu pô ngă kơ kâo srăng hêñ snăk.
Brei phung čiăng arăng yap kâo kpă dưi ur hơ̆k leh anăn dôk mơak, leh anăn lač nanao, “Yêhôwa jing prŏng; ñu mơak ƀuh klei jăk truh kơ dĭng buăl ñu.”
Êlah kâo srăng hưn kơ klei kpă ênô ih, leh anăn bi mni kơ ih jih hruê.
Klei soh blŭ kơ ai tiê pô ƀai, ñu amâo huĭ mpŭ kơ Aê Diê ôh.
Kyuadah ñu mgao snăk, mĭndah Aê Diê amâo srăng ƀuh leh anăn bi êmut ôh kơ klei wê ñu.
Mơ̆ng ƀăng êgei ñu kbiă klei wê leh anăn klei mplư; ñu amâo lŏ ngă hŏng klei thâo mĭn leh anăn klei jăk ôh.
Êjai ñu đih ti jhưng pĭt, ñu duah êlan ngă klei wê; klei ñu ngă amâo jăk ôh, ñu amâo hngah kơ klei soh ôh.
Ơ Yêhôwa, klei ih khăp đĭ truh kơ adiê; leh anăn klei sĭt suôr ih truh ti knam.
Klei kpă ênô ih jing msĕ si čư̆ Aê Diê, klei ih kpă ih jing msĕ si êa ksĭ êlam; Ơ Yêhôwa, ih yơh răng kriê mnuih wăt hlô mnơ̆ng.
Ơ Aê Diê, klei ih khăp yuôm êdimima! Ti gŭ êyui siap ih phung anak mnuih đuĕ dăp.
Diñu trei hŏng mnơ̆ng êbeh dlai hlăm sang ih; leh anăn ih bi mnăm diñu mơ̆ng êa krông jăk mơak ih.
Kyuadah ih jing akŏ klei hdĭp; hŏng klei mngač ih hmei ƀuh klei mngač.
Brei klei ih khăp dôk nanao kơ phung thâo kral ih, leh anăn brei klei kpă ênô ih kơ phung mâo ai tiê kpă.
Đăm brei jơ̆ng pô mgao hmao kâo ôh, kăn brei kngan phung ƀai suôt kâo ôh.
Tinăn phung ngă klei wê lĕ leh, arăng bi êbuh diñu, leh anăn diñu amâo lŏ dưi kgŭ ôh.
Đăm rŭng răng ôh kyua phung ngă ƀai, kăn tluh kơ phung ngă klei soh rei.
Amâo sui ôh diñu srăng dliu msĕ si rơ̆k, leh anăn krô msĕ si rơ̆k mtah.
Knang bĕ kơ Yêhôwa leh anăn ngă klei jăk; dôk bĕ hlăm čar leh anăn hdĭp hŏng klei sĭt suôr Ñu.
Mơak bĕ hlăm Yêhôwa, leh anăn ñu srăng brei kơ ih klei ai tiê ih čiăng.
Jao êlan ih kơ Yêhôwa; knang kơ ñu, leh anăn ñu srăng ngă klei anăn.
Ñu srăng bi êdah klei kpă ênô ih msĕ si klei mngač, leh anăn klei djŏ ih msĕ si yang hruê dơ̆ng.
Dôk kriêp ti anăp Yêhôwa, leh anăn čang guôn kơ ñu; đăm rŭng răng ôh kyua sa čô dưi hlăm klei ñu ngă, kyua pô dưi ngă klei jhat ñu čiăng.
Đăm ăl ôh, lui klei ngêñ! Đăm rŭng răng ôh; klei anăn srăng atăt ih knŏng kơ klei jhat.
Kyuadah arăng srăng bi rai hĕ phung ƀai; ƀiădah phung čang guôn kơ Yêhôwa srăng dưn lăn ala.
Adôk ƀiă amâo srăng lŏ ƀuh phung ƀai ôh; wăt tơdah ih duah bi nik ti anôk diñu dôk leh, diñu amâo lŏ dôk tinăn ôh.
Ƀiădah phung luă gŭ srăng mă bha lăn čar, leh anăn srăng dôk hơ̆k mơak kyua mâo mnơ̆ng êbeh dlai.
Pô ƀai trông čhai čiăng ngă kơ pô kpă, leh anăn ñu kriêt êgei čiăng ngă kơ gơ̆.
Ƀiădah Yêhôwa tlao mưč kơ pô ƀai, kyuadah ñu ƀuh hruê pô ƀai srăng rai.
Phung ƀai suê̆ đao gưm leh anăn ƀêč hna diñu, čiăng bi êbuh pô ƀun ƀin leh anăn pô kƀah mnơ̆ng, čiăng bi mdjiê phung êbat hŏng klei kpă.
Đao gưm diñu srăng tlŏ tiê boh diñu pô, leh anăn hna diñu srăng joh hĕ.
Ƀiă mnơ̆ng pô kpă mâo jing jăk hĭn kơ mnơ̆ng êbeh dlai lu phung ƀai mâo.
Kyuadah păl phung ƀai arăng srăng bi joh; ƀiădah Yêhôwa krơ̆ng phung kpă.
Yêhôwa thâo hruê phung kpă, leh anăn ngăn dưn diñu srăng dôk nanao.
Diñu amâo hêñ ôh êjai klei knap mñai, hlăm hruê ư̆ êpa diñu mâo mnơ̆ng êbeh dlai.
Ƀiădah phung ƀai srăng rai tuč; phung roh Yêhôwa jing msĕ si klei siam kdrăn rơ̆k: diñu rai tuč, luč msĕ si săp pui.
Pô ƀai čan leh anăn amâo bi wĭt ôh, ƀiădah pô kpă thâo kmah leh anăn ñu brei čan.
Kyuadah phung Aê Diê hơêč hmưi leh srăng mă bha lăn čar, ƀiădah phung ñu tăm pah arăng srăng bi rai hĕ.
Yêhôwa atăt gai knhuang sa čô mnuih, leh anăn ñu bi kjăp pô êbat hlăm êlan bi mơak kơ ñu.
Wăt tơdah digơ̆ êbuh, digơ̆+ amâo srăng rai ôh, kyuadah Yêhôwa krơ̆ng digơ̆+ hŏng kngan ñu.
Kâo jing leh hlăk ai, ară anei kâo mduôn leh; ƀiădah kâo amâo tuôm ƀuh ôh arăng lui hĕ pô kpă, amâodah ƀuh phung anak ñu hiu dan akâo mnơ̆ng ƀơ̆ng huă.
Ñu thâo brei pap leh anăn brei arăng čan nanao, leh anăn phung anak ñu jing akŏ klei jăk jĭn.
Lui klei jhat leh anăn ngă klei jăk; snăn ih srăng dôk hlăm lăn čar hlŏng lar.
Kyuadah Yêhôwa khăp kơ klei kpă; ñu amâo srăng lui ôh phung doh jăk ñu. Ñu kiă kriê phung kpă nanao, ƀiădah phung anak pô ƀai arăng srăng bi rai hĕ.
Phung kpă srăng dưn čar, leh anăn diñu srăng dôk tinăn nanao.
Ƀăng êgei pô kpă ênô blŭ klei thâo mĭn, leh anăn êlah ñu hưn klei kpă.
Klei bhiăn Aê Diê ñu dôk hlăm ai tiê ñu; jơ̆ng ñu amâo ksak ôh.
Pô ƀai kăp ngă kơ pô kpă ênô, leh anăn duah bi mdjiê gơ̆.
Yêhôwa amâo srăng lui gơ̆ hlăm kngan pô ƀai ôh, amâodah lui arăng bi kmhal gơ̆ ti hruê phat kđi.
Čang guôn bĕ kơ Yêhôwa, tui êlan ñu, leh anăn ñu srăng brei ih dưi dưn lăn čar; ih srăng ƀuh tơdah arăng bi rai phung ƀai.
Kâo ƀuh leh pô ƀai ngă hŏng klei ktang, ñu jing dlông msĕ si sa ƀĕ ana kyâo sêdar.
Ƀiădah kâo lŏ găn, leh anăn nĕ anei, ñu amâo lŏ dôk tinăn ôh; wăt tơdah kâo duah ñu leh, kâo amâo dưi ƀuh ñu ôh.
Ksiêm bĕ kơ mnuih jăk leh anăn dlăng kơ mnuih kpă, kyuadah anak čô sa čô mnuih êđăp ênang srăng dôk nanao.
Ƀiădah phung gao klei bhiăn srăng rai jih; arăng srăng bi rai anak čô pô ƀai.
Klei bi mtlaih phung kpă kbiă hriê mơ̆ng Yêhôwa; ñu jing anôk đuĕ dăp kơ digơ̆ êjai mâo klei knap mñai.
Yêhôwa đru digơ̆ leh anăn bi mtlaih digơ̆; ñu dŏng digơ̆ mơ̆ng phung ƀai leh anăn bi êngiê digơ̆, kyuadah digơ̆ đuĕ dăp hlăm ñu.
Ơ Yêhôwa, đăm ƀuah kâo ôh hlăm klei ih ăl; kăn mkra kâo rei hlăm klei ih ngêñ.
Kyuadah ƀrăm ih djŏ ti kâo leh, leh anăn kngan ih čăm kâo leh.
Kyua klei ih ngêñ asei mlei kâo amâo dôk suaih ôh; leh anăn klang kâo ruă kyua klei soh kâo.
Kyuadah klei soh kâo bi kngăm kâo; diñu jing ktrŏ đei kơ kâo.
Anôk êka kâo brŭ leh anăn bi ênah kyua klei kâo ngă soh hŏng klei mluk.
Kâo gô rŏng leh anăn êbuh leh, kâo kơŭ kyăm jih hruê.
Pui hlơr hang bi bŏ tiê kơiêng kâo, leh anăn asei mlei kâo amâo suaih ôh.
Kâo djiê hwăt, luč leh, kâo krao kyua ai tiê kâo ênguôt.
Ơ Khua Yang, ih thâo leh jih klei kâo čiăng, klei kâo krao amâo hgăm kơ ih ôh.
Ai tiê kâo ƀŭk ƀŭk, kâo luč leh klei ktang; leh anăn kâo luč leh klei mngač ală kâo.
Phung mah jiăng leh anăn phung găp kâo đuĕ kbưi mơ̆ng klei knap kâo, leh anăn phung riêng gah kâo dôk kbưi.
Phung duah bi mdjiê kâo ƀêč kđông kơ kâo, phung čiăng bi knap kâo blŭ klei jhat, jih hruê diñu mĭn kơ klei lhiăr.
Ƀiădah kâo jing msĕ si sa čô kngăl, amâo thâo hmư̆ ôh, msĕ si sa čô kmlô amâo thâo ha ƀăng êgei ôh,
Ơ, kâo jing msĕ si sa čô mnuih amâo hmư̆ ôh, mâo ƀăng êgei amâo dưi lŏ bi tăng ôh.
Ƀiădah, Ơ Yêhôwa, kâo čang guôn kơ ih; ih yơh srăng lŏ wĭt lač, Ơ Khua Yang Aê Diê kâo.
Kyuadah kâo lač, “Đăm brei diñu hơ̆k mơak kyua kâo ôh, amâodah bi mni kơ diñu pô tơdah jơ̆ng kâo ksak.”
Kyuadah kâo păt čiăng êbuh, leh anăn kâo ruă nanao.
Kâo hưn klei wê kâo, kâo ênguôt kyua klei soh kâo.
Phung roh kâo suaih prăl leh anăn ktang snăk; phung bi êmut kơ kâo amâo mâo klei ôh jing lu.
Phung bi wĭt klei jhat kơ klei jăk kâo ngă leh jing phung roh kâo kyuadah kâo tui klei jăk.
Đăm lui hĕ kâo ôh, Ơ Yêhôwa! Ơ Aê Diê kâo, đăm dôk kbưi mơ̆ng kâo ôh!
Brei ih ruăt hriê đru kâo, Ơ Khua Yang, pô bi mtlaih kâo.
Kâo lač, “Kâo srăng răng kơ klei kâo dôk dơ̆ng ƀơ̆ng huă, čiăng kơ êlah kâo amâo blŭ soh ôh. Kâo srăng dưm msei khơp ti ƀăng êgei kâo, êjai pô ƀai dôk ti anăp kâo.”
Kâo dôk kriêp, dôk kmlô kăn ha blŭ klei jăk rei, klei ruă kâo đĭ hĭn êjai.
Hlăm lam ai tiê kâo hlơr, êjai kâo dôk ksiêm mĭn, pui dôk trơ̆ng; snăn kâo blŭ hŏng êlah kâo:
“Ơ Yêhôwa, brei kâo thâo ya srăng truh ti knhal tuč klei hdĭp kâo, leh anăn dŭm hruê ih mkă tơl hruê kâo djiê; brei kâo thâo kơ klei hdĭp kâo djăl tuč.
Nĕ anei, ih brei leh hruê kơ kâo jing ƀiă, leh anăn hruê kâo dôk hdĭp jing msĕ si hơăi mang ti anăp ih. Sĭt nik grăp čô mnuih dôk hdĭp msĕ si êwa. (Sêla)
Sĭt nik mnuih hiu êbat msĕ si êyui! Ñu mă bruă dleh dlan luč hơăi mang; ñu mkăm klei mdrŏng leh anăn amâo thâo hlei srăng dưn mă.
Ară anei, Ơ Khua Yang, ya kâo dưi čang guôn? Kâo čang hmăng hlăm ih.
Bi mtlaih kâo mơ̆ng jih jang klei kâo gao klei bhiăn. Đăm brei phung mluk bi hêñ kâo ôh.
Kâo kmlô, amâo ha ƀăng êgei kâo ôh; kyuadah ih yơh jing pô ngă klei anei.
Đăm lŏ čăm kâo ôh; kâo giăm djiê leh kyua klei ih čăm.
Tơdah ih mjuăt mkra mnuih hŏng klei ƀuah kơ klei soh gơ̆, mnơ̆ng gơ̆ khăp hĭn ih bi rai msĕ si muôr ƀơ̆ng; sĭt nik grăp čô mnuih jing msĕ si êwa. (Sêla)
Hmư̆ bĕ klei kâo wah lač, Ơ Yêhôwa, leh anăn mđing knga kơ klei kâo kwưh akâo; đăm dôk ñăt ôh tơdah ƀuh êa ală kâo. Kyuadah kâo jing tue hlăm sang ih, sa čô jưh bhiâo msĕ si jih jang phung aê kâo.
Pap brei kơ kâo đa, čiăng kơ kâo dưi mâo klei mơak, êlâo kâo đuĕ nao leh anăn arăng amâo lŏ ƀuh kâo ôh.”
Ơ Aê Diê kơ klei kpă ênô kâo, lŏ wĭt lač kơ kâo tơdah kâo iêu! Ih bi mtlaih kâo leh tơdah kâo dôk hlăm klei knap. Pap mñai kơ kâo đa, leh anăn dôk hmư̆ klei kâo wah lač.
Ơ phung anak mnuih, dŭm boh sui diih srăng mưč kơ kâo? Dŭm boh sui diih srăng khăp kơ klei blŭ amâo yuôm ôh, leh anăn tui duah klei luar? (Sêla)
Ƀiădah brei diih thâo Yêhôwa pioh leh kơ ñu pô mnuih thâo mpŭ kơ ñu; Yêhôwa hmư̆ tơdah kâo iêu ñu.
Tơdah ih krêñ, đăm ngă soh ôh; dôk mĭn hlăm ai tiê ih êjai dôk đih, leh anăn dôk kriêp. (Sêla)
Myơr klei kpă jing mnơ̆ng ngă yang, leh anăn knang kơ Yêhôwa.
Lu mnuih lač, “Hlei dưi brei kơ drei ƀuh klei jăk mơak?” Ơ Yêhôwa, brei klei mngač mơ̆ng ƀô̆ mta ih mtrang kơ hmei!
Ih dưm hlăm ai tiê kâo klei mơak, êbeh hĭn kơ diñu mâo tơdah mdiê leh anăn kpiê diñu jing lu.
Kâo srăng đih leh anăn pĭt hŏng klei êđăp ênang; kyuadah knŏng ih, Ơ Yêhôwa, brei kâo dôk mdei hŏng klei hơĭt.
Kâo gĭr leh čang guôn kơ Yêhôwa; leh anăn ñu mđing knga hmư̆ leh klei kâo kwưh akâo.
Ñu ktŭng mă kâo leh mơ̆ng ƀăng êlam klei bi rai, mơ̆ng lŭ čhông, leh anăn dưm jơ̆ng kâo ti dlông boh tâo; ñu bi kjăp leh knhuang kâo.
Ñu dưm leh sa klei mmuñ mrâo hlăm ƀăng êgei kâo, sa klei mmuñ bi mni kơ Aê Diê drei. Lu mnuih srăng ƀuh klei anăn leh anăn huĭ, leh anăn diñu srăng knang kơ Yêhôwa.
Jăk mơak yơh pô knang kơ Yêhôwa, pô amâo tui phung mgao ôh, kăn tui phung klah đuĕ duah yang soh rei.
Ơ Yêhôwa Aê Diê kâo, ih bi lar bruă yuôm bhăn ih ngă leh, leh anăn klei ih mĭn kơ hmei; amâo mâo pô dưi bi msĕ hŏng ih ôh! Tơdah kâo bi êdah leh anăn hưn klei anăn, diñu lu đei tơl arăng amâo dưi yap ôh.
Ih amâo čiăng ôh kơ mnơ̆ng ngă yang leh anăn mnơ̆ng myơr; ƀiădah ih pŏk leh knga kâo. Ih amâo čiăng ôh mnơ̆ng myơr čuh leh anăn mnơ̆ng ngă yang kơ klei soh.
Snăn kâo lač, “Nĕ anei, kâo hriê; hlăm hdruôm hră klĭt arăng čih leh djŏ kơ kâo;
kâo mơak ngă klei ih čiăng, Ơ Aê Diê kâo; klei bhiăn ih dôk hlăm ai tiê kâo.”
Kâo hưn leh hlăm klei bi kƀĭn prŏng klei mrâo mrang jăk kơ klei kpă ênô; nĕ anei, kâo amâo kđhĭp ƀăng kƀông kâo ôh, Ơ Yêhôwa, ih thâo leh klei anăn.
Kâo amâo mdăp ôh klei kpă ênô ih hlăm ai tiê kâo, kâo hưn leh klei sĭt suôr ih leh anăn klei ih bi mtlaih; kâo amâo mdăp ôh klei khăp ih leh anăn klei sĭt suôr ih mơ̆ng klei bi kƀĭn prŏng.
Ơ Yêhôwa, đăm hngah ôh kơ kâo klei pap ih; brei klei khăp ih leh anăn klei sĭt suôr ih kiă kriê kâo nanao.
Kyuadah lu klei jhat dôk jŭm kâo tơl kâo amâo dưi yap; klei wê hmao kâo leh tơl kâo amâo dưi ƀuh ôh; diñu jing êbeh hĭn kơ ƀŭk ti dlông boh kŏ kâo leh anăn kâo êdu ai.
Ơ Yêhôwa, brei ih mâo klei mơak bi mtlaih kâo! Ơ Yêhôwa, ruăt dŏng kâo bĕ.
Brei ih bi hêñ leh anăn bi lŭk lăk klei mĭn jih jang phung duah bi mdjiê kâo; brei ih bi kdŭn hĕ leh anăn bi hêñ phung čiăng ngă jhat kơ kâo!
Brei phung lač kơ kâo, “Ah! Hah!” jing ngŏk hđô kyua klei diñu hêñ.
Ƀiădah brei jih jang phung duah ih hơ̆k leh anăn mơak hlăm ih; brei phung khăp kơ klei bi mtlaih ih lač nanao, “Yêhôwa jing prŏng!”
Kâo jing ƀun ƀin leh anăn knap; brei Khua Yang mĭn kơ kâo. Ih jing pô đru kâo leh anăn pô bi êngiê kâo; Ơ Aê Diê kâo, đăm lŏ bi krư̆i ôh.
Jăk mơak yơh pô uêñ kơ phung ƀun ƀin! Ti hruê rŭng răng Yêhôwa srăng bi mtlaih diñu.
Yêhôwa mgang ñu leh anăn pioh klei hdĭp ñu, ñu srăng mâo klei jăk jĭn ti lăn čar, leh anăn ih amâo jao ñu ôh kơ klei phung roh ñu čiăng ngă.
Yêhôwa srăng đru ñu êjai ñu dôk ruă đih ti jhưng; Ih bi hlao jih klei ruă duam ñu.
Kâo lač leh, “Ơ Yêhôwa, pap mñai kơ kâo đa; bi hlao mngăt kâo, kyuadah kâo ngă soh leh hŏng ih.”
Phung roh kâo blŭ kơ kâo hŏng klei ăl: “Hbĭl ñu srăng djiê? Hbĭl anăn ñu srăng rai tuč?”
Tơdah sa čô hlăm phung diñu hriê dlăng kâo, ñu blŭ klei luar, êjai ñu mkăm klei wê hlăm ai tiê ñu; tơdah ñu kbiă nao, ñu yăl dliê klei anăn tar ƀar.
Jih jang phung bi êmut kơ kâo blŭ mhač hdơ̆ng diñu djŏ kơ kâo; diñu bi mĭn klei jhat hĭn srăng truh kơ kâo.
Diñu lač, “Gơ̆ ruă srăng djiê; gơ̆ amâo srăng lŏ kgŭ ôh mơ̆ng anôk gơ̆ đih.”
Wăt mah jiăng kâo giăm hĭn, pô kâo knang, pô ƀơ̆ng leh kpŭng kâo, yŏng leh kđul ñu čiăng čưng kâo.
Ƀiădah, Ơ Yêhôwa, pap mñai kơ kâo đa, leh anăn bi kgŭ kâo, čiăng kơ kâo dưi bi wĭt klei năng kơ diñu!
Hŏng klei anei kâo thâo ih khăp kơ kâo: tơdah phung roh kâo amâo dưi hŏng kâo ôh.
Ƀiădah ih krơ̆ng kâo leh kyua klei ênuah kâo, leh anăn ih brei kâo dôk ti anăp ih nanao.
Mpŭ mni kơ Yêhôwa, Aê Diê phung Israel, mơ̆ng ênuk hlŏng lar kơ ênuk hlŏng lar. Amen leh anăn Amen.
Msĕ si sa drei hlô rang ana ƀhŭp ƀhăp mhao kơ êa hnoh, snăn mơh mngăt kâo mhao kơ ih, Ơ Aê Diê ah.
Mngăt kâo mhao kơ Aê Diê, kơ Aê Diê hdĭp. Hbĭl kâo srăng truh leh anăn ƀuh ƀô̆ mta Aê Diê?
Êa ală kâo jing mnơ̆ng kâo ƀơ̆ng huă hruê mlam, êjai arăng lač kơ kâo nanao, “Ti Aê Diê ih?”
Êjai kâo ur krao ênguôt, kâo hdơr klei anei: klei kâo nao leh mbĭt hŏng phung lu, leh anăn atăt diñu kơ sang Aê Diê, hŏng klei driâo hơ̆k leh anăn klei mmuñ bi mni, sa phung lu ngă klei huă mnăm.
Si ngă ih êdu ai, Ơ mngăt kâo, leh anăn si ngă ih rŭng răng hlăm lam kâo? Čang hmăng bĕ kơ Aê Diê, kyuadah kâo ăt srăng lŏ bi mni kơ ñu, pô bi mtlaih kâo leh anăn Aê Diê kâo.
Mngăt kâo êdu ai hlăm lam kâo, kyuanăn mơ̆ng lăn čar Yurdan, mơ̆ng čư̆ Hermôn, leh anăn mơ̆ng čư̆ Misar, kâo hdơr mĭn kơ ih.
Anôk êlam iêu anôk êlam kyua ênai êa drai ih lĕ; jih jang êa poh yă ih găn leh ti dlông kâo.
Êjai hruê, Yêhôwa bi êdah klei khăp sĭt suôr ñu; leh anăn êjai mlam, kâo mmuñ bi mni kơ ñu, jing klei wah lač kơ Aê Diê pô brei klei hdĭp kơ kâo.
Kâo lač kơ Aê Diê, Boh Tâo kâo, “Si ngă ih wơr bĭt hĕ kâo leh? Si ngă kâo dôk kơŭ kyăm, kyua pô roh ktư̆ juă kâo?”
Phung roh kâo mưč kơ kâo jing msĕ si bi joh klang kâo, êjai diñu lač kơ kâo nanao, “Ti Aê Diê ih?”
Si ngă ih êdu ai, Ơ mngăt kâo, leh anăn si ngă ih rŭng răng hlăm lam kâo? Čang hmăng bĕ kơ Aê Diê; kyuadah kâo ăt srăng lŏ bi mni kơ ñu, pô bi mtlaih kâo leh anăn Aê Diê kâo.
Ơ Aê Diê, phat bĕ kđi kâo, leh anăn mgang kâo mơ̆ng phung ƀuôn sang amâo mpŭ kơ Aê Diê ôh; bi mtlaih kâo mơ̆ng phung mplư leh anăn soh jhat.
Kyuadah ih jing Aê Diê, Pô mgang kâo; si ngă ih lui hĕ kâo lĕ? Si ngă kâo dôk kơŭ kyăm kyua pô roh ktư̆ juă?
Mơĭt bĕ klei mngač leh anăn klei sĭt nik ih; brei diñu atăt kâo, brei diñu atăt kâo kơ čư̆ doh jăk ih leh anăn kơ anôk ih dôk.
Snăn kâo srăng nao kơ knưl Aê Diê, truh kơ Aê Diê, hlăm ñu kâo mâo klei hơ̆k mơak; leh anăn kâo srăng bi mni kơ ih hŏng đĭng brô̆, Ơ Aê Diê, Aê Diê kâo.
Si ngă ih êdu ai, Ơ mngăt kâo, leh anăn si ngă ih rŭng răng ti lam kâo? Čang hmăng bĕ kơ Aê Diê; kyuadah kâo ăt srăng lŏ bi mni kơ ñu, pô bi mtlaih kâo leh anăn Aê Diê kâo.
Ơ Aê Diê, hmei hmư̆ leh hŏng knga hmei, phung aê hmei yăl dliê leh kơ hmei, bruă ih ngă leh hlăm ênuk diñu, hlăm ênuk đưm dih.
Hŏng kngan ih pô ih suôt leh phung găp djuê mnuih, ƀiădah ih dưm leh phung aê hmei. Ih bi knap leh phung găp djuê mnuih, ƀiădah ih bi mđĭ leh phung aê hmei.
Kyuadah amâo djŏ hŏng đao gưm diñu pô ôh diñu mă bha leh čar, kăn hŏng păl diñu pô rei diñu mâo klei dưi; ƀiădah hŏng kngan hnuă ih, hŏng păl ih, leh anăn hŏng klei mngač mơ̆ng ƀô̆ mta ih; kyuadah ih khăp leh kơ diñu.
Ih jing Mtao kâo leh anăn Aê Diê kâo, pô brei kơ phung Yakôp klei dưi.
Hŏng ih hmei mdlưh phung roh hmei; hŏng anăn ih hmei juă phung bi kdơ̆ng hŏng hmei.
Kyuadah kâo amâo knang kơ hna kâo ôh, kăn đao gưm kâo rei brei klei dưi.
Ƀiădah ih yơh bi mtlaih leh hmei mơ̆ng phung roh hmei, leh anăn bi hêñ leh phung bi êmut kơ hmei.
Hmei bi mni kơ hmei pô hlăm Aê Diê nanao, leh anăn hmei srăng mpŭ mni kơ anăn ih hlŏng lar. (Sêla)
Ƀiădah ară anei ih hngah kơ hmei leh anăn bi hêñ hmei leh, ih amâo nao ôh mbĭt hŏng phung kahan hmei.
Ih bi kdŭn hmei leh ti anăp pô roh; leh anăn phung roh hmei bi mbha dŏ plah mă mơ̆ng hmei.
Ih brei leh hmei jing msĕ si phung biăp pioh čuh ƀơ̆ng, ih suôt leh hmei bra đuĕ hlăm phung găp djuê mnuih.
Ih čhĭ leh ƀuôn sang ih kơ ênoh amâo yuôm, leh anăn ih yap diñu hơăi mang.
Ih brei hmei jing mnơ̆ng phung riêng gah hmei mưč; jing mnơ̆ng phung dôk jŭm hmei djă djik djak leh anăn bi êmut.
Ih brei hmei jing mnơ̆ng phung găp djuê tlao mưč, leh anăn mnơ̆ng brei phung ƀuôn sang kteh kŏ.
Kâo hêñ jih hruê, klei hêñ guôm ƀô̆ mta kâo leh,
kyua asăp pô dlao wač leh anăn tăm pah, leh anăn kyua pô roh kâo leh anăn pô rŭ ênua.
Jih klei knap anei truh kơ hmei leh, wăt tơdah hmei amâo tuôm wơr bĭt ih ôh, kăn hmei gao rei klei ih bi mguôp.
Ai tiê hmei amâo lui wir ôh, kăn hmei weh đuĕ mơ̆ng êlan ih rei.
Ƀiădah ih bi rai hmei hlăm anôk asâo dliê dôk, leh anăn guôm hmei hŏng êyui klei djiê.
Tơdah hmei wơr bĭt leh Anăn Aê Diê hmei, amâodah yơr leh kngan hmei phă yang mkăn,
amâo djŏ hĕ Aê Diê dưi thâo klei anăn? Kyuadah ñu thâo klei hgăm hlăm ai tiê.
Ƀiădah kyua ih yơh arăng bi mdjiê hmei jih hruê, arăng yap hmei msĕ si biăp pioh čuh ƀơ̆ng.
Mdih bĕ ih! Si ngă ih pĭt, Ơ Khua Yang? Kgŭ bĕ ih! Đăm hngah kơ hmei nanao ôh.
Si ngă ih mdăp ƀô̆ ih? Si ngă ih wơr bĭt klei knap mñai hmei leh anăn klei arăng ktư̆ juă hmei?
Kyuadah mngăt hmei dơr leh hlăm lăn, asei mlei hmei dôk hlăm ƀruih lăn.
Kgŭ bĕ ih, hriê đru hmei, bi tui hmei kyua klei khăp sĭt suôr ih.
Ai tiê kâo bŏ dlai hŏng sa klei jăk siam; kâo čih klei duê anei pioh kơ mtao; êlah kâo jing msĕ si giê čih sa čô čih hră mâo klei knhâo.
Ih jing siam hĭn kơ phung anak êkei mnuih; ƀăng kƀông ih blŭ hŏng klei pap; kyuanăn Aê Diê hơêč hmưi klei jăk jĭn kơ ih hlŏng lar.
Ơ pô jhŏng ktang, čiêng đao gưm ih jing klei guh kơang leh anăn klei kdrăm ih.
Hŏng klei kdrăm brei ih đĭ aseh nao kơ klei dưi, čiăng mgang klei sĭt nik, klei êdu êun leh anăn klei kpă; brei kngan hnuă ih bi êdah bruă krưp ih ngă.
Ƀrăm ih knur snăk, tlŏ ti tiê boh phung roh mtao; phung ƀuôn sang lĕ ti gŭ jơ̆ng ih.
Jhưng mtao ih, Ơ Aê Diê, srăng dôk nanao hlŏng lar. Giê mtao ƀuôn ala mtao ih jing giê mtao klei kpă;
Ih khăp klei kpă ênô leh anăn bi êmut klei ƀai. Kyuanăn Aê Diê, Aê Diê ih, trôč leh ih hŏng êa ƀâo mngưi klei hơ̆k mơak hing ang hĭn kơ jih jang phung găp ih.
Jih jang čhiăm ao ih bi ƀâo mngưi hŏng êa mir, alôê, leh anăn kas; klei arăng pĕ đĭng brô̆ bi mơak kơ ih hlăm sang mtao ngă hŏng mla.
Mâo anak mniê phung mtao hlăm phung mniê ih mpŭ mtao mniê dôk tĭng hnuă ih, mprăp leh hŏng mah mơ̆ng Ôphir.
Hmư̆ bĕ, Ơ anak mniê, ksiêm leh anăn mđing knga; wơr bĭt hĕ phung ƀuôn sang ih leh anăn sang ama ih.
Mtao srăng khăp kơ klei siam ih. Kyuadah ñu jing khua ih, buôn kkuh bĕ kơ ñu.
Phung ƀuôn sang ƀuôn Tir srăng djă ba mnơ̆ng myơr; wăt phung mdrŏng hĭn srăng kwưh klei ih pap.
Siam êdi yơh anak mniê mtao hlăm adŭ ñu, ñu hơô čhiăm ao mñam hŏng mah.
Arăng atăt ñu ti anăp mtao hơô čhiăm ao siam; phung mniê êra hrông găp ñu êbat ti tluôn ñu.
Arăng srăng atăt digơ̆ hŏng klei hơ̆k leh anăn klei mơak brei digơ̆ mŭt sang mtao.
Phung anak êkei ih srăng hrô anôk phung aê ih, ih srăng mdưm digơ̆ jing anak mtao dôk tar ƀar čar.
Kâo srăng brei anăn ih jing hing ang hlăm jih jang ênuk; kyuanăn phung ƀuôn sang srăng mpŭ mni kơ ih nanao hlŏng lar.
Aê Diê jing anôk hmei đuĕ dăp leh anăn klei ktang hmei, pô kăp dŏng hmei hlăm mông knap mñai.
Kyuanăn hmei amâo srăng huĭ ôh wăt tơdah mâo klei bi mlih lăn ala, wăt tơdah čư̆ lĕ hlăm êa ksĭ;
wăt tơdah êa ksĭ grêñ poh yă bi kbhoh, poh yă tơl bi yơ̆ng čư̆. (Sêla)
Mâo sa bĭt êa krông leh anăn hnoh ñu bi mơak kơ ƀuôn Aê Diê, anôk doh jăk Pô Ti Dlông Hĭn dôk.
Aê Diê dôk ti krah ƀuôn anăn, gơ̆ amâo srăng mgei ôh; Aê Diê srăng đru gơ̆ ti mông ang dar.
Phung găp djuê mnuih rŭng răng, jih jang ƀuôn ala mtao mgei; ñu brei arăng hmư̆ asăp ñu, leh anăn lăn ala lik.
Yêhôwa kơ phung kahan dôk mbĭt hŏng hmei; Aê Diê Y-Yakôp jing anôk hmei đuĕ dăp. (Sêla)
Hriê bĕ, dlăng bruă Yêhôwa, klei bi rai ñu ngă leh ti lăn ala.
Ñu bi ruê̆ klei bi blah truh ti knhal lăn ala; ñu đăk hĕ hna leh anăn bi joh hĕ kju, ñu čuh hĕ khil hŏng pui.
“Dôk ñăt bĕ, leh anăn brei ih thâo kơ kâo jing Aê Diê. Kâo srăng mâo klei mpŭ mơ̆ng phung găp djuê, kâo srăng mâo klei mpŭ hlăm lăn ala.”
Yêhôwa kơ phung kahan dôk mbĭt hŏng hmei; Aê Diê Y-Yakôp jing anôk hmei đuĕ dăp. (Sêla)
Ơ jih jang phung ƀuôn sang, pah bĕ kngan diih! Ur driâo kơ Aê Diê hŏng klei mmuñ hơ̆k mơak!
Kyuadah Yêhôwa, Pô Ti Dlông Hĭn, jing năng kơ arăng huĭ, ñu jing Mtao prŏng kiă jih lăn ala.
Ñu bi mŭt phung ƀuôn sang ti gŭ hmei, ñu dưm phung găp djuê mnuih ti gŭ jơ̆ng hmei.
Ñu ruah leh čar brei hmei dưn, jing anôk siam kơ phung Yakôp, phung ñu khăp. (Sêla)
Aê Diê đĭ ti jhưng mtao hŏng klei ur driâo, Yêhôwa đĭ hŏng ênai asăp ki.
Mmuñ bi mni bĕ kơ Aê Diê, mmuñ bi mni bĕ! Mmuñ bi mni bĕ kơ Mtao drei, mmuñ bi mni bĕ!
Kyuadah Aê Diê jing Mtao kơ jih lăn ala; mmuñ bi mni bĕ hŏng klei mmuñ hđăp!
Aê Diê kiă kriê phung găp djuê mnuih, Aê Diê dôk gŭ ti jhưng mtao doh jăk ñu.
Phung khua kiă kriê phung ƀuôn sang bi kƀĭn mđrăm mbĭt jing phung ƀuôn sang pioh kơ Aê Diê Y-Abraham. Kyuadah khil phung kahan bi blah jih lăn ala jing dŏ Aê Diê. Ñu mâo klei mpŭ ti dlông hĭn.
Yêhôwa jing prŏng leh anăn năng kơ jih klei arăng bi mni hlăm ƀuôn Aê Diê drei ti čư̆ doh jăk ñu.
Čư̆ Siôn jing siam kyua ñu dlông, jing klei hơ̆k mơak kơ jih lăn ala, msĕ si anôk dlông hĭn phă dưr, jing ƀuôn kơ Mtao prŏng.
Hlăm ƀuôn mtao anăn, Aê Diê bi êdah ñu pô jing anôk đuĕ dăp hơĭt sĭt.
Kyuadah nĕ anei, phung mtao bi kƀĭn, diñu hriê ti anăp mđrăm mbĭt čiăng bi blah.
Diñu dlăng kơ ƀuôn Siôn, diñu bi kngăr, diñu mâo klei rŭng răng, leh anăn diñu đuĕ mtam.
Tinăn diñu ktư̆ yơ̆ng, diñu ruă msĕ si sa čô mniê đih pui.
Hŏng angĭn mơ̆ng ngŏ ih bi mčah kŭmpăn čar Tarsis.
Ya klei hmei hmư̆, hmei ƀuh leh klei anăn hlăm ƀuôn Yêhôwa kơ phung kahan, hlăm ƀuôn Aê Diê drei, ƀuôn Aê Diê srăng bi kjăp hlŏng lar. (Sêla)
Ơ Aê Diê, hmei mĭn leh kơ klei khăp sĭt suôr ih, hlăm sang yang ih.
Msĕ si anăn ih, Ơ Aê Diê, snăn klei bi mni kơ ih truh ti knhal lăn ala. Kngan hnuă ih bŏ hŏng klei kpă ênô.
Brei čư̆ Siôn dôk mơak, brei phung anak mniê čar Yuđa hơ̆k kdơ̆k, kyua klei ih phat kđi.
Êbat jŭm dar ƀuôn Siôn, yap bĕ sang tum ñu,
dlăng bi nik kơ mnư̆ ñu, ksiêm kđông mgang ñu, čiăng yăl dliê kơ găp djuê ênuk êdei.
Kyuadah Aê Diê anei jing Aê Diê drei nanao hlŏng lar, ñu srăng jing pô atăt gai hmei hlŏng lar.
Ơ jih jang phung ƀuôn sang, hmư̆ bĕ klei anei! Ơ jih jang phung dôk hlăm lăn ala, mđing knga bĕ,
wăt phung điêt leh anăn phung prŏng, phung mdrŏng sah leh anăn phung ƀun ƀin mđrăm mbĭt.
Ƀăng êgei kâo srăng blŭ klei thâo mĭn; klei mĭn hlăm ai tiê kâo srăng brei klei thâo săng.
Kâo srăng mđing knga kâo kơ klei bi hriêng; kâo srăng bi êdah klei blŭ hgăm hŏng asăp đĭng brô̆.
Ya yuôm kâo huĭ êjai ênuk knap mñai, tơdah phung roh kâo dôk jŭm kâo,
phung knang kơ klei mdrŏng diñu, leh anăn bi mni kơ diñu pô kyua ngăn dưn diñu jing lu?
Sĭt nik amâo mâo sa čô dưi bi tui ayŏng adei ñu ôh, kăn dưi brei kơ Aê Diê rei ênoh klei bi tui klei hdĭp gơ̆.
Kyuadah klei bi tui klei hdĭp arăng yuôm snăk, amâo mâo ênoh dưi blei ôh,
čiăng kơ ñu dưi dôk hdĭp nanao, amâo ƀuh ôh klei brŭ rai.
Sĭt nik ñu srăng ƀuh wăt phung thâo mĭn djiê; mnuih mluk mgu srăng rai tuč msĕ mơh, leh anăn lui ngăn drăp diñu kơ phung mkăn.
Msat diñu jing sang diñu hlŏng lar, anôk diñu srăng dôk hlăm jih jang ênuk, wăt tơdah diñu bi anăn lăn hŏng anăn diñu pô dưn.
Klei mdrŏng sah mnuih amâo dưi mgang ñu kơ klei djiê ôh; ñu jing msĕ si hlô mnơ̆ng thâo rai tuč.
Anei jing êlan kơ phung knang kơ klei mluk, snăn kơ, phung tui hlue klei diñu blŭ. (Sêla)
Diñu jing msĕ si sa phung biăp čuăn pioh kơ Ƀuôn Phung Djiê, Klei Djiê srăng jing mgăt diñu; tơdah truh aguah phung kpă srăng mâo klei dưi kiă kriê diñu; klei siam diñu srăng brŭ rai hlăm ƀuôn phung djiê.
Ƀiădah Aê Diê srăng bi tui mngăt kâo mơ̆ng klei myang Ƀuôn Phung Djiê, kyuadah ñu srăng jum kâo. (Sêla)
Đăm huĭ ôh tơdah sa čô mnuih hriê kơ mdrŏng, tơdah ngăn drăp hlăm sang ñu srăng lar.
Kyuadah tơdah ñu djiê, ñu amâo srăng djă ba sa mta mnơ̆ng ôh; ngăn drăp ñu amâo srăng trŭn nao mbĭt hŏng ñu ôh.
Wăt tơdah ñu mâo klei mơak êjai ñu dôk hdĭp, leh anăn wăt tơdah arăng bi mni kơ ñu tơdah ñu mâo djăp mta mnơ̆ng,
ñu srăng nao kơ anôk phung aê ñu dôk, phung amâo srăng lŏ tuôm ƀuh klei mngač ôh.
Pô mdrŏng sah, ƀiădah amâo mâo klei thâo săng ôh, jing msĕ si hlô mnơ̆ng thâo rai tuč.
Ơ Yêhôwa, mđing knga kơ klei kâo blŭ, hmư̆ bĕ klei kâo krao.
Ơ Mtao kâo leh anăn Aê Diê kâo, dôk hmư̆ asăp kâo ur; kyuadah kơ ih yơh kâo wah lač.
Ơ Yêhôwa, êjai aguah ih hmư̆ asăp kâo; êjai aguah kâo srăng wah lač kơ ih leh anăn dôk kăp guôn.
Kyuadah amâo djŏ ôh ih jing sa čô Aê Diê khăp kơ klei ƀai; pô jhat amâo dưi dôk mbĭt hŏng ih ôh.
Mnuih mgao amâo dưi dôk dơ̆ng ti anăp ală ih ôh; ih bi êmut kơ jih jang phung ngă klei wê.
Ih bi rai hĕ phung luar; Yêhôwa bi êmut kheh kơ mnuih tuh êrah leh anăn ngă klei mplư.
Bi kâo, kyua klei khăp sĭt suôr ih lu êdimi, kâo srăng mŭt hlăm sang ih; kâo srăng kkuh mpŭ phă sang yang doh jăk ih hŏng klei huĭ mpŭ.
Ơ Yêhôwa, atăt ba kâo hlăm klei kpă ênô ih kyua phung roh kâo; ngă bi kpă êlan ih ti anăp kâo.
Kyuadah amâo mâo klei sĭt hlăm ƀăng êgei diñu ôh; ai tiê diñu knŏng čiăng bi rai; đŏk diñu jing msat kuai leh, leh anăn êlah diñu blŭ klei myâo mă.
Ơ Aê Diê, bi kmhal bĕ diñu; brei klei diñu trông čhai bi lĕ diñu pô; suôt diñu kyua klei soh diñu lu snăk, kyuadah diñu bi kdơ̆ng leh hŏng ih.
Ƀiădah brei jih jang phung kđap hlăm ih dôk mơak; brei diñu mmuñ hŏng klei hơ̆k nanao; leh anăn brei ih mgang diñu, čiăng kơ phung khăp kơ anăn ih dưi mâo klei hơ̆k mơak hlăm ih.
Kyuadah ih brei klei jăk jĭn kơ pô kpă, Ơ Yêhôwa; klei pap ih dôk jŭm dar ñu msĕ si khil.
Yêhôwa, Aê Diê Pô Myang, blŭ leh, ñu iêu lăn ala dơ̆ng mơ̆ng anôk yang hruê ƀlĕ truh ti anôk yang hruê lĕ.
Mơ̆ng ƀuôn Siôn, ƀuôn siam klă, Aê Diê mtrang klei guh kơang ñu.
Aê Diê drei hriê, ñu amâo dôk ñăt ôh, ti anăp Aê Diê mâo pui trơ̆ng, jŭm ñu mâo angĭn êbŭ ktang.
Ñu iêu phung adiê ti dlông leh anăn lăn ala, čiăng kơ ñu dưi phat kđi phung ƀuôn sang ñu:
“Bi kƀĭn bĕ kơ kâo phung doh jăk kâo, phung ngă leh klei bi mguôp hŏng kâo hŏng mnơ̆ng ngă yang.”
Phung adiê hưn klei kpă ênô ñu, kyuadah Aê Diê pô yơh jing khua phat kđi. (Sêla)
“Dôk hmư̆ bĕ, Ơ phung ƀuôn sang kâo, leh anăn kâo srăng blŭ; Ơ phung Israel, kâo srăng hưn bi kdơ̆ng hŏng diih. Kâo jing Aê Diê, Aê Diê diih.
Kâo amâo ƀuah diih ôh kyua mnơ̆ng diih ngă yang; mnơ̆ng diih myơr čuh dôk ti anăp kâo nanao.
Kâo amâo srăng tŭ ôh êmô knô mơ̆ng sang diih, kăn tŭ rei bê knô mơ̆ng war biăp diih.
Kyuadah jih jang hlô hlăm kmrơ̆ng jing dŏ kâo, wăt hlô ti lu êbâo čư̆.
Kâo thâo kral jih jang čĭm hlăm čư̆, leh anăn jih jang mnơ̆ng thâo kpư̆ hlăm dliê jing dŏ kâo sơăi.
Tơdah kâo êpa, kâo amâo srăng hưn kơ diih ôh; kyuadah lăn ala jing dŏ kâo, wăt jih jang mnơ̆ng hlăm ñu.
Kâo ƀơ̆ng kđeh čĭm êmô knô mơ̆? Amâodah mnăm êrah bê knô mơ̆?
Myơr klei bi mni kơ Aê Diê jing mnơ̆ng ngă yang, leh anăn bi sĭt klei diih ƀuăn hŏng Pô Ti Dlông Hĭn;
iêu wah lač kơ kâo hlăm hruê knap mñai; kâo srăng bi mtlaih diih leh anăn diih srăng bi guh kơang kơ kâo.”
Ƀiădah Aê Diê lač kơ pô ƀai: “Si ih mâo klei dưi răk klei bhiăn kâo, leh anăn blŭ kơ klei kâo bi mguôp?
Kyuadah ih bi êmut kơ klei kâo mjuăt mkra, leh anăn ih hwiê klei kâo blŭ ti tluôn ih.
Tơdah ih ƀuh sa čô knĕ, ih jing găp ñu; leh anăn ih dôk mbĭt hŏng phung tlĕ piu.
Ih jao ƀăng êgei ih blŭ klei ƀai, leh anăn êlah ih blŭ klei mplư.
Ih dôk gŭ leh anăn blŭ bi kdơ̆ng hŏng ayŏng adei ih; ih mčeh kơ anak êkei amĭ ih.
Klei anăn ih ngă leh, leh anăn kâo dôk ñăt; ih mĭn kâo jing msĕ si ih. Ƀiădah ară anei kâo ƀuah ih, leh anăn kčŭt kơ klei soh ih ngă.
Brei ih thâo bi nik klei anei, Ơ pô wơr bĭt Aê Diê leh, huĭdah kâo srăng hiêk bi rai ih, leh anăn amâo mâo pô dưi bi mtlaih ih ôh.
Hlei pô myơr klei bi mni jing mnơ̆ng ngă yang, diñu mpŭ kơ kâo yơh; kơ hlei pô dôk dơ̆ng ƀơ̆ng huă djŏ, kâo srăng bi êdah kơ diñu klei Aê Diê bi mtlaih.”
Ơ Aê Diê, pap mñai kơ kâo tui si klei ih khăp sĭt suôr ih; leh anăn lăm klei kâo gao klei bhiăn tui si klei pap prŏng ih.
Rao kâo bi doh mơ̆ng jih klei wê kâo, leh anăn bi doh kâo mơ̆ng klei soh kâo.
Kyuadah kâo thâo kral klei kâo gao klei bhiăn, leh anăn klei soh kâo dôk ti anăp kâo nanao.
Kâo ngă soh hŏng ih, knŏng hŏng ih yơh, leh anăn kâo ngă leh klei jhat ƀai ti anăp ală ih; snăn ih jing kpă tơdah ih blŭ kđi, leh anăn amâo mâo klei arăng dưi ƀuah ôh tơdah ih bi kmhal kâo.
Nĕ anei, arăng kkiêng kơ kâo leh hlăm klei wê, leh anăn amĭ kâo ba tian kơ kâo leh hlăm klei soh.
Nĕ anei, ih čiăng ƀuh klei sĭt nik hlăm ai tiê; kyuanăn bi hriăm kâo mâo klei knhâo hlăm ai tiê hgăm kâo.
Bi doh kâo hŏng rơ̆k hisôp leh anăn kâo srăng jing doh; rao kâo, leh anăn kâo srăng jing kô̆ hĭn kơ pliêr.
Brei kâo hmư̆ klei hơ̆k kdơ̆k leh anăn klei mơak; brei klang ih bi joh leh dưi mâo klei hơ̆k.
Đăm lŏ dlăng kơ klei soh kâo ôh, leh anăn lăm hĕ jih klei wê kâo.
Ơ Aê Diê, hrih hlăm kâo ai tiê doh, leh anăn dưm hlăm kâo ai tiê mrâo leh anăn kpă.
Đăm suôt kâo mơ̆ng ƀô̆ mta ih ôh, kăn sua mă Yang Mngăt Jăk ih mơ̆ng kâo rei.
Lŏ bi wĭt kơ kâo klei hơ̆k mơak klei ih bi mtlaih, leh anăn krơ̆ng kâo hŏng ai tiê čiăng ngă tui si ih čiăng.
Hlăk anăn kâo srăng mtô êlan ih kơ phung gao klei bhiăn, leh anăn phung soh srăng wĭt kơ ih.
Ơ Aê Diê, Aê Diê pô bi mtlaih kâo, bi mtlaih kâo mơ̆ng klei soh tuh êrah, leh anăn êlah kâo srăng mmuñ kraih kơ klei kpă ênô ih.
Ơ Khua Yang, pŏk ƀăng kƀông kâo, leh anăn ƀăng êgei kâo srăng hưn klei bi mni kơ ih.
Kyuadah ih amâo mơak ôh hŏng klei ngă yang; tơdah kâo myơr kơ ih mnơ̆ng myơr čuh, mnơ̆ng anăn amâo bi mơak kơ ih ôh.
Mnơ̆ng ngă yang bi mơak kơ Aê Diê jing ai mĭn mčah; Ơ Aê Diê, ih amâo bi êmut ôh kơ ai tiê mčah leh anăn kmhal kơ klei soh.
Ngă jăk bĕ kơ ƀuôn Siôn hlăm klei ih čiăng jăk; lŏ mdơ̆ng mnư̆ ƀuôn Yêrusalem.
Snăn ih srăng mơak hŏng mnơ̆ng ngă yang kpă, hŏng mnơ̆ng myơr čuh leh anăn mnơ̆ng myơr čuh hgăl; snăn arăng srăng myơr êmô knô ti knưl ngă yang ih.
Ơ mnuih jhŏng ktang, si ngă ih bi mni kơ ih pô kyua klei ƀai ih? klei khăp sĭt suôr Aê Diê ăt dôk nanao.
Ơ pô lhiăr, jih hruê ih duah ngă jhat, êlah ih jing msĕ si dhŏng kuêh ƀơ̆ng snăk,
Ih khăp kơ klei jhat lu hĭn kơ klei jăk, klei luar lu hĭn kơ klei sĭt nik. (Sêla)
Ih khăp klei blŭ kơ klei bi rai, Ơ êlah thâo mplư.
Kyuanăn Aê Diê srăng bi rai ih hlŏng lar; ñu srăng mă mđuĕ hĕ ih mơ̆ng sang čhiăm ih; ñu srăng suôt ih mơ̆ng lăn phung hdĭp. (Sêla)
Phung kpă srăng ƀuh leh anăn huĭ, leh anăn srăng tlao mưč kơ phung ngă ƀai, êjai lač snei,
“Snăn yơh kơ mnuih amâo brei ôh Aê Diê jing pô mgang ñu, ƀiădah knang kơ klei mdrŏng sah ñu pô, leh anăn ktang čiăng ngă klei jhat.”
Ƀiădah kâo jing msĕ si ana boh ôliwơ mtah hlăm sang Aê Diê. Kâo knang kơ klei Aê Diê khăp sĭt suôr nanao hlŏng lar.
Kâo srăng bi mni kơ ih hlŏng lar kyuadah bruă ih ngă leh. Kâo srăng čang hmăng hlăm anăn ih, kyuadah anăn ih jing jăk. Kâo srăng bi mni kơ ih ti anăp phung doh jăk.
Mnuih khŏ lač hlăm ai tiê ñu, “Amâo mâo Aê Diê ôh.” Diñu mâo knuih jhat, diñu ngă klei ƀai êdi; amâo mâo ôh sa čô ngă klei jăk.
Mơ̆ng adiê ti dlông Aê Diê dlăng kơ phung anak mnuih, čiăng ƀuh thâodah mâo mnuih thâo săng leh anăn duah Aê Diê.
Jih jang diñu klah êlan mdê mdê; jih jang diñu mâo knuih jhat; amâo mâo sa čô ôh ngă klei jăk, sa čô kăn mâo rei.
Phung ngă klei wê amâo mâo klei thâo săng hĕ? Diñu ƀơ̆ng phung ƀuôn sang kâo msĕ si ƀơ̆ng kpŭng, leh anăn amâo iêu wah lač kơ Aê Diê ôh.
Ƀiădah diñu huĭ êdimi, wăt anôk amâo mâo klei bi huĭ ôh! Kyuadah Aê Diê hwiê hĕ klang phung ngă kơ ih, diñu hêñ, kyuadah Aê Diê hngah kơ diñu leh.
Ơ čiăng snăk kơ klei bi mtlaih phung Israel srăng truh mơ̆ng ƀuôn Siôn! Tơdah Aê Diê lŏ atăt wĭt phung ƀuôn sang ñu jing leh mnă, hlăk anăn phung Yakôp srăng mơak, phung Israel srăng hơ̆k kdơ̆k.
Ơ Aê Diê, bi mtlaih kâo hŏng anăn ih, leh anăn bi êdah kâo kpă hŏng klei myang ih.
Ơ Aê Diê, hmư̆ bĕ klei kâo wah lač; mđing knga kơ klei ƀăng êgei kâo blŭ.
Kyuadah phung tue kgŭ ngă kơ kâo, phung ƀai duah bi mdjiê kâo; diñu amâo mĭn kơ Aê Diê ôh. (Sêla)
Nĕ anei, Aê Diê jing pô đru kâo; Khua Yang jing pô krơ̆ng mngăt kâo.
Ñu srăng bi wĭt klei ƀai kơ phung roh kâo; hlăm klei sĭt suôr ih, Ơ Yêhôwa, bi rai phung anăn.
Kâo srăng myơr mnơ̆ng ngă yang hŏng klei čŏng čiăng kơ ih, kâo srăng bi mni kơ anăn ih, Ơ Yêhôwa, kyuadah ih jing jăk.
Kyuadah ih bi mtlaih kâo leh mơ̆ng jih klei rŭng răng, leh anăn ală kâo ƀuh leh klei kâo dưi hŏng phung roh kâo.
Ơ Aê Diê, mđing knga kơ klei kâo wah lač; leh anăn đăm hngah kơ klei kâo kwưh ôh.
Dôk hmư̆ kâo, leh anăn lŏ wĭt lač kơ kâo; kâo êdu ai leh kyua klei dleh truh kơ kâo. Kâo rŭng răng leh
kyua asăp phung roh, leh anăn kyua klei phung ƀai ktư̆ juă. Kyuadah diñu bi truh klei dleh kơ kâo, leh anăn diñu tiŏ ngă kơ kâo hŏng klei ăl.
Ai tiê kâo ênguôt snăk, klei huĭ kơ djiê bi kdjăt kâo.
Klei huĭ leh anăn klei ktư̆ yơ̆ng truh kơ kâo, leh anăn klei huĭ êdimima dưi hŏng kâo.
Kâo lač, “Ơ, čiăng mâo siap msĕ si mgăm! Snăn kâo dưi phiơr đuĕ leh anăn mdei,
sĭt nik, kâo dưi đuĕ kbưi, leh anăn dôk hlăm kdrăn tač. (Sêla)
Kâo dưi ruăt đuĕ dăp mơ̆ng angĭn ktang, mơ̆ng angĭn êbŭ.”
Ơ Khua Yang, bi luč hĕ klei diñu čiăng ngă, leh anăn bi lŭk klei diñu blŭ; kyuadah kâo ƀuh leh hlăm ƀuôn prŏng klei măk ƀai leh anăn klei bi čĭk bi čăm.
Hruê mlam diñu êbat jŭm dar ti dlông mnư̆ ƀuôn; klei wê leh anăn klei mnêč dôk ti krah ƀuôn.
Klei bi rai dôk tar ƀar; klei ktư̆ juă leh anăn klei mplư bi bŏ êlan ñu.
Amâo djŏ pô roh kâo ôh dlao wač kơ kâo; tơdah snăn kâo dưi tŭ. Amâo jing pô bi êmut ngă kơ kâo hŏng klei mgao; tơdah snăn kâo dưi đuĕ dăp mơ̆ng ñu.
Ƀiădah jing ih yơh, pô mđơr hŏng kâo, pô jing găp kâo, leh anăn mah jiăng kâo.
Pô kâo tuôm bi mguôp leh hŏng klei jăk snăk; pô tuôm êbat leh mbĭt hlăm sang Aê Diê mbĭt hŏng phung lu.
Brei klei djiê truh kơ phung roh kâo, brei diñu trŭn hdĭp kơ Ƀuôn Phung Djiê; klei ƀai dôk hlăm sang leh anăn ai tiê diñu.
Ƀiădah kâo iêu wah lač kơ Aê Diê; leh anăn Yêhôwa srăng bi mtlaih kâo.
Tlam, aguah, leh anăn yang hruê dơ̆ng kâo ur ênguôt, leh anăn ñu hmư̆ asăp kâo.
Ñu srăng bi tui kâo mơ̆ng klei bi blah, leh anăn brei kơ kâo klei êđăp ênang, kyuadah lu phung čiăng ngă kơ kâo.
Aê Diê srăng hmư̆ leh anăn bi luă gŭ diñu, gơ̆ jing pô kiă kriê mơ̆ng ênuk hlŏng lar. (Sêla) Kyuadah diñu amâo bi mlih klei diñu ngă ôh, leh anăn amâo huĭ mpŭ kơ Aê Diê ôh.
Găp kâo yơr kngan čiăng ngă kơ phung mah jiăng ñu, ñu gao leh klei ñu bi mguôp.
Ƀăng êgei ñu blŭ klei siam snăk, ƀiădah ai tiê ñu mĭn kơ klei bi blah. Boh ñu blŭ êbhơr hĭn kơ êa prăi, ƀiădah diñu jing đao gưm suê̆ leh.
Lưh klei ktrŏ ih kơ Yêhôwa, leh anăn ñu srăng krơ̆ng ih; ñu amâo srăng tuôm brei phung kpă ênô mgei ôh.
Ƀiădah ih yơh, Ơ Aê Diê, srăng dlăm diñu hlăm ƀăng êlam hĭn; phung tuh êrah leh anăn mplư srăng djiê êlâo truh sa mkrah ênuk arăng bi kčah kơ diñu hdĭp. Ƀiădah kâo srăng knang kơ ih.
Pap mñai kơ kâo, Ơ Aê Diê, kyuadah phung mnuih tiŏ mă kâo; jih hruê phung roh ktư̆ juă kâo.
Phung roh kâo tiŏ mă kâo jih hruê, kyuadah phung mgao bi blah hŏng kâo jing lu êdi.
Tơdah kâo huĭ, kâo srăng knang kơ ih.
Kâo bi mni kơ klei ñu blŭ, kâo knang kơ Aê Diê, amâo huĭ ôh. Ya mnuih thâo djiê dưi ngă kơ kâo?
Jih hruê diñu bi msoh klei kâo blŭ, jih klei diñu mĭn čiăng ngă jhat kơ kâo.
Diñu bi kƀĭn, diñu lua, diñu kăp ti êlan kâo, msĕ si diñu kăp bi mdjiê kâo,
Bi wĭt klei msĕ snăn kơ diñu kyua klei soh diñu. Ơ Aê Diê, dlăm phung ƀuôn sang kyua klei ih ăl.
Ih thâo leh jih klei rŭng răng kâo; mđŭ bĕ êa ală kâo hlăm giêt ih! Amâo djŏ hĕ ih čih pioh leh diñu hlăm hdruôm hră ih?
Tơdah kâo ur krao kơ ih, phung roh kâo srăng kdŭn đuĕ. Klei anei kâo thâo: Aê Diê dôk tĭng kơ kâo.
Kâo knang kơ Aê Diê leh anăn bi mni kơ klei ñu blŭ; kâo knang kơ Yêhôwa leh anăn bi mni kơ klei ñu čih;
kâo knang kơ Aê Diê, kâo amâo huĭ ôh. Ya mnuih dưi ngă kơ kâo?
Ơ Aê Diê, kâo srăng bi sĭt jih klei kâo ƀuăn kơ ih; kâo srăng myơr mnơ̆ng bi mni kơ ih.
Kyuadah ih bi mtlaih leh mngăt kâo mơ̆ng klei djiê; ih krơ̆ng jơ̆ng kâo amâo brei ksak ôh, čiăng kơ kâo dưi êbat ti anăp Aê Diê hlăm klei mngač klei hdĭp.
Pap mñai kơ kâo, Ơ Aê Diê, pap mñai kơ kâo, kyuadah mngăt kâo đuĕ dăp hlăm ih; kâo đuĕ dăp ti gŭ êyui siap ih, tơl klei jŭ jhat êgao tuč leh.
Kâo ur krao kơ Aê Diê Pô Ti Dlông Hĭn, kơ Aê Diê pô bi sĭt jih jang klei ñu čuăn kơ kâo.
Ñu srăng lŏ wĭt lač kơ kâo mơ̆ng adiê leh anăn bi mtlaih kâo, ñu srăng bi hêñ phung juă lin kâo. (Sêla) Aê Diê srăng mơĭt klei ñu khăp leh anăn klei sĭt suôr ñu.
Mngăt kâo dôk ti krah lu êmông gu, kâo dôk đih ti krah phung bluh êlah pui; phung mnuih mâo êgei msĕ si kju leh anăn ƀrăm, leh anăn êlah diñu jing msĕ si đao gưm ƀơ̆ng snăk.
Ơ Aê Diê, brei ih mâo klei mpŭ ti dlông hĭn kơ phung adiê! Brei klei guh kơang ih dôk ti dlông jih lăn ala.!
Diñu dăng leh ñuăl kơ jơ̆ng kâo; mngăt kâo êdu ai leh. Diñu klei leh ƀăng ti êlan kâo, ƀiădah diñu pô lĕ leh hlăm ƀăng anăn. (Sêla)
Ai tiê kâo kjăp leh, Ơ Aê Diê, ai tiê kâo kjăp leh! Kâo srăng mmuñ bi mni kơ ih.
Mdih bĕ ih, Ơ mngăt kâo! Mdih bĕ ih, Ơ đĭng kliă leh anăn brô̆! Kâo pô mơh srăng bi êrâo ang dar.
Ơ Khua Yang, kâo srăng bi mni kơ ih ti krah phung ƀuôn sang, kâo srăng mmuñ bi mni kơ ih ti krah phung găp djuê mnuih.
Kyuadah klei ih khăp jing prŏng đĭ truh ti phung adiê, leh anăn klei ih sĭt suôr đĭ truh ti phung knam.
Ơ Aê Diê, brei ih mâo klei mpŭ ti dlông hĭn kơ phung adiê; brei klei guh kơang ih dôk ti dlông jih lăn ala!
Ơ phung anak mnuih, sĭt mơ̆ klei diih dôk kriêp jing kpă? Diih phat kđi phung anak mnuih hŏng klei kpă mơ̆?
Hơăi, hlăm ai tiê diih mĭn ngă klei wê; hlăm lăn ala kngan diih ngă klei ƀai.
Phung ƀai soh leh mơ̆ng tian amĭ diñu, diñu wơr êlan leh anăn blŭ klei luar mơ̆ng hruê kkiêng kơ diñu.
Diñu mâo êa kêč kam msĕ si êa kêč kam ala, diñu jing msĕ si ala kpơ̆ng kngăl, kăt knga ñu,
tơl ñu amâo hmư̆ ôh asăp phung mƀlum ñu, wăt tơdah phung anăn thâo mnêč êdimima.
Ơ Aê Diê, bi joh hĕ êgei hlăm ƀăng êgei diñu; Ơ Yêhôwa, bi joh hĕ griăng êđai êmông gu.
Brei diñu luč msĕ si êa đoh đuĕ; tơdah diñu mnah hna, brei ƀrăm diñu joh leh.
Brei diñu jing msĕ si ƀlă lik leh anăn rai luč, jing msĕ si anak djiê hlăm tian, amâo ƀuh yang hruê ôh.
Êlâo kơ gŏ diih tuôm hŏng klei hlơr pui djuh êruê, mtah amâodah krô pui dôk ƀơ̆ng, angĭn mơ̆ng Aê Diê srăng kpuh mđung diñu.
Phung kpă srăng hơ̆k mơak tơdah ñu ƀuh klei rŭ ênua anăn; diñu srăng rao jơ̆ng diñu hlăm êrah phung ƀai.
Phung mnuih srăng lač, “Sĭt nik mâo klei mưn kơ pô kpă; sĭt nik mâo sa čô Aê Diê phat kđi ti lăn ala.”
Ơ Aê Diê kâo, bi mtlaih kâo mơ̆ng phung roh kâo, mgang kâo mơ̆ng phung bi kdơ̆ng hŏng kâo.
Bi mtlaih kâo mơ̆ng phung ngă jhat, bi mtlaih kâo mơ̆ng phung tuh êrah.
Kyuadah nĕ anei, diñu dôk kăp čiăng bi mdjiê kâo; phung ƀai bi kƀĭn čiăng ngă kơ kâo. Amâo djŏ ôh kyua kâo gao klei bhiăn, kăn kyua klei soh kâo rei, Ơ Yêhôwa.
Wăt tơdah kâo amâo soh ôh, diñu mkra êlan čiăng ngă kơ kâo. Mdih bĕ ih, đru kâo, leh anăn dôk dlăng.
Ih, Ơ Yêhôwa Aê Diê kơ phung kahan, jing Aê Diê Israel. Kgŭ bĕ, bi kmhal jih jang găp djuê mnuih. Đăm pap ôh sa čô hlăm phung ƀai lhiăr anăn. (Sêla)
Diñu lŏ hriê grăp tlam, aliu msĕ si asâo, hiu tar ƀar ƀuôn.
Tinăn diñu dôk ur blŭ klei jhat; êlah diñu jing msĕ si đao gưm hlăm ƀăng kƀông diñu. Kyuadah diñu mĭn, “Hlei pô dưi hmư̆ hmei?”
Ƀiădah ih, Ơ Yêhôwa, tlao mưč kơ diñu; ih mưč kơ jih jang găp djuê mnuih anăn.
Ơ Klei Ktang kâo, kâo kăp dlăng kơ ih, kyuadah, Ơ Aê Diê, ih yơh jing kđông mgang kâo.
Aê Diê kâo srăng bi tuôm hŏng kâo kyua klei ñu khăp; Aê Diê kâo srăng brei kâo dlăng klei kâo dưi hŏng phung roh kâo.
Ơ Khua Yang, pô jing khil kơ hmei. Đăm bi mdjiê diñu ôh, huĭdah phung ƀuôn sang kâo wơr bĭt; bi prah prŭng diñu hŏng klei myang ih, leh anăn mdlưh diñu,
Kyua klei soh mơ̆ng ƀăng êgei diñu, boh blŭ mơ̆ng ƀăng kƀông diñu, brei arăng mă diñu hlăm klei mgao diñu pô. Kyua diñu blŭ klei tăm pah leh anăn klei luar,
bi rai diñu hlăm klei ih ngêñ, bi rai diñu jih nguêč, čiăng kơ phung mnuih thâo kơ Aê Diê yơh kiă kriê phung Yakôp, truh ti knhal lăn ala. (Sêla)
Grăp tlam diñu lŏ hriê, aliu msĕ si asâo, leh anăn hiu tar ƀar ƀuôn.
Diñu hiu duah mnơ̆ng ƀơ̆ng huă, leh anăn groh tơdah diñu amâo trei ôh.
Ƀiădah kâo srăng mmuñ kơ klei ktang ih; ti aguah kâo srăng mmuñ kraih kơ klei ih khăp. Kyuadah ih jing leh kđông mgang kơ kâo, anôk kâo đuĕ dăp ti hruê kâo mâo klei rŭng răng.
Ơ Klei Ktang kâo, kâo srăng mmuñ bi mni kơ ih, kyuadah, Ơ Aê Diê, ih yơh jing kđông mgang kâo, Aê Diê, pô brei kơ kâo klei khăp.
Ơ Yêhôwa, đăm ƀuah kâo ôh êjai ih ăl, kăn bi kmhal kâo rei êjai ih ngêñ.
Pap mñai kơ kâo, Ơ Yêhôwa, kyuadah kâo jing awăt; Ơ Yêhôwa, bi hlao kâo kyuadah klang kâo ruă.
Wăt mngăt kâo rŭng răng snăk. Bi ih, Ơ Yêhôwa, dŭm boh sui ih dôk guôn čiăng đru kâo?
Lŏ hriê, Ơ Yêhôwa, bi mtlaih mngăt kâo; bi mtlaih kâo kyua klei khăp ih.
Kyuadah hlăm klei djiê amâo lŏ mâo klei hdơr kơ ih ôh; hlei dưi mpŭ mni kơ ih hlăm Ƀuôn Phung Djiê?
Kâo jih ai leh hŏng klei kâo krao; grăp mlam kâo hia tơl jhưng pĭt kâo msah hŏng êa ală; Anal kŏ kâo msah hŏng klei kâo hia.
Ală kâo dliu hŏng klei ênguôt, ñu jing awăt leh kyua jih jang phung roh kâo.
Đuĕ bĕ mơ̆ng kâo, Ơ diih jih jang phung ngă klei wê, kyuadah Yêhôwa hmư̆ leh asăp kâo hia.
Yêhôwa hmư̆ leh klei kâo kwưh; Yêhôwa tŭ leh klei kâo wah lač.
Jih jang phung roh kâo srăng hêñ leh anăn rŭng snăk; diñu srăng kdŭn đuĕ, leh anăn mâo klei hêñ mtam.
Ơ Aê Diê, ih hngah kơ hmei leh, hmei bra đuĕ leh; ih ăl leh, ară anei lŏ kơrŭ hmei bĕ.
Ih brei leh lăn ala ktư̆ yơ̆ng, leh anăn ih brei ñu kđang leh; lŏ mkra anôk hluh, kyua ñu mgei.
Ih brei leh phung ƀuôn sang ih tŭ klei dleh; ih bi mnăm hmei leh hŏng kpiê bi hwĭr kŏ hmei.
Ih mđĭ leh čhiăm gru kơ phung huĭ mpŭ kơ ih, čiăng bi êdah ñu kyua klei sĭt nik. (Sêla)
Čiăng kơ pô ih khăp dưi mâo klei bi mtlaih, bi mtlaih hmei bĕ hŏng kngan hnuă ih, leh anăn lŏ wĭt lač kơ hmei.
Aê Diê blŭ leh mơ̆ng adŭ doh jăk ñu: “Hŏng klei dưi, kâo srăng bi mbha ƀuôn Sičem, kâo srăng mkă tlung Sukôt.
Čar Galaat jing dŏ kâo; wăt čar Manasê mơh; čar Êphraim jing đuôn mgang kơ boh kŏ kâo; čar Yuđa jing giê mtao kâo.
Čar Môap jing anôk kâo mnei; ti čar Êđôm kâo hwiê klĭt juă kâo; čiăng lač kâo dưi leh hŏng ñu kâo ur driâo kyua dưi leh hŏng čar Philistin.”
Hlei srăng atăt kâo mŭt hlăm ƀuôn mâo kđông kjăp? Hlei srăng atăt kâo kơ čar Êđôm?
Ơ Aê Diê hmei? Amâo djŏ hĕ ih, pô hngah leh kơ hmei, ƀiădah ih amâo kbiă nao mbĭt hŏng phung kahan hmei ôh.
Đru dŏng hmei mơ̆ng phung roh, kyuadah klei mnuih đru jing hơăi mang.
Hŏng Aê Diê hmei srăng mâo klei dưi; Ñu yơh srăng juă lin phung roh hmei.
Ơ Aê Diê, dôk hmư̆ klei kâo ur krao, mđing knga kơ klei kâo wah lač.
Mơ̆ng knhal lăn ala kâo iêu ih, tơdah ai tiê kâo êdu ai leh. Atăt kâo kơ boh tâo dlông hĭn kơ kâo,
kyuadah ih jing anôk kâo đuĕ dăp, sa boh sang tum kjăp bi kdơ̆ng hŏng phung roh.
Brei kâo dôk hlăm sang čhiăm ih hlŏng lar! Čiăng snăk kâo dưi dôk kđap ti gŭ siap ih. (Sêla)
Kyuadah ih, Ơ Aê Diê, hmư̆ leh klei kâo ƀuăn, ih brei leh kơ kâo ngăn dưn phung huĭ mpŭ kơ anăn ih.
Brei ih lŏ thiăm hruê kơ ênuk mtao dôk hdĭp, brei ñu dôk hdĭp hlăm lu ênuk.
Brei ñu dôk ti jhưng mtao hlŏng lar ti anăp Aê Diê; brei klei khăp ih leh anăn klei ih sĭt suôr kiă kriê ñu.
Snăn kâo srăng mmuñ bi mni kơ anăn ih hlŏng lar, êjai kâo bi sĭt grăp hruê klei kâo ƀuăn.
Mngăt kâo dôk ñăt čang guôn knŏng kơ Aê Diê; mơ̆ng ñu kbiă hriê klei bi mtlaih kâo.
Knŏng hjăn ñu yơh jing boh tâo kâo leh anăn klei bi mtlaih kâo; ñu jing kđông mgang kâo; kâo amâo srăng mgei ôh.
Dŭm boh sui diih srăng ngă kơ sa čô mnuih, Ơ jih jang diih, čiăng dưi hŏng gơ̆, msĕ si mtih dơ̆ng êbuh leh, msĕ si mnư̆ arăng dơ̆ng klư̆ leh?
Diñu trông čhai čiăng bi luč klei arăng mpŭ kơ gơ̆. Diñu khăp kơ klei luar. Diñu hơêč hmưi hŏng ƀăng kƀông diñu, ƀiădah diñu tăm pah hlăm ai tiê diñu. (Sêla)
Mngăt kâo dôk ñăt čang guôn knŏng kơ Aê Diê, mơ̆ng ñu kbiă hriê klei kâo čang hmăng.
Knŏng hjăn ñu yơh jing boh tâo kâo leh anăn klei bi mtlaih kâo. Ñu jing kđông mgang kâo; kâo amâo srăng mgei ôh.
Klei bi mtlaih kâo leh anăn klei guh kơang kâo kbiă mơ̆ng Aê Diê; Aê Diê jing boh tâo kjăp kâo, leh anăn anôk kâo đuĕ dăp.
Ơ phung ƀuôn sang, knang bĕ kơ ñu nanao; hưn jih ai tiê kơ ñu. Aê Diê jing anôk drei đuĕ dăp. (Sêla)
Phung mnuih arăng amâo mpŭ ôh jing msĕ si săp êwa, wăt phung mnuih arăng mpŭ jing hơăi mang mơh; tơdah ih mkă diñu ti knăng, diñu amâo yuôm ôh; diñu hdjul hĭn kơ săp êwa.
Đăm knang kơ klei ktư̆ juă ôh, đăm čang hmăng kơ klei tlĕ dŏ arăng ôh. Tơdah diih truh kơ klei mdrŏng, đăm brei ai tiê diih knang kơ klei anăn ôh.
Aê Diê lač leh sa bliư̆; leh anăn dua bliư̆ mơh kâo hmư̆ snei: Klei ktang jing dŏ Aê Diê.
Msĕ mơh, Ơ Khua Yang, klei khăp jing dŏ ih. Kyuadah ih bi wĭt kơ grăp čô tui si bruă ñu ngă.
Ơ Aê Diê, ih jing Aê Diê kâo, kâo duah ih, mngăt kâo mhao kơ ih; asei mlei kâo krao kơ ih msĕ si lăn thu amâo mâo êa, amâo lŏ čăt jing mnơ̆ng ôh.
Kâo dôk dlăng leh kơ ih hlăm adŭ doh jăk, ƀuh leh klei myang leh anăn klei guh kơang ih.
Kyuadah klei khăp ih yuôm hĭn kơ klei hdĭp, ƀăng kƀông kâo srăng bi mni kơ ih.
Snăn kâo srăng bi mni kơ ih jih ênuk kâo dôk hdĭp; kâo srăng yơr kngan kâo leh anăn iêu wah lač kơ anăn ih.
Mngăt kâo trei hŏng mnơ̆ng ƀơ̆ng jăk, leh anăn ƀăng êgei kâo bi mni kơ ih hŏng klei mmuñ mơak.
Kâo dôk mĭn kơ ih êjai kâo đih ti jhưng pĭt, leh anăn mĭn kơ ih êjai gak mlam;
kyuadah ih jing leh pô đru leh kâo, kâo mmuñ hơ̆k mơak ti êyui siap ih.
Ai tiê kâo dôk giăm ih; kngan hnuă ih krơ̆ng kâo.
Ƀiădah phung duah čiăng bi luč klei hdĭp kâo srăng trŭn nao kơ anôk êlam ti lăn ala.
Đao gưm srăng koh diñu, diñu srăng jing mnơ̆ng kơ asâo dliê ƀơ̆ng.
Ƀiădah mtao srăng hơ̆k mơak hlăm Aê Diê; jih jang phung ngă klei ƀuăn kơ ñu srăng mâo klei hơ̆k mơak; kyuadah arăng srăng brei ƀăng êgei phung luar dôk kriêp ñăt.
Ơ Aê Diê, hmư̆ bĕ asăp kâo tơdah kâo krao; mgang klei hdĭp kâo mơ̆ng klei huĭ kơ phung roh.
Mdăp kâo mơ̆ng klei phung ngă jhat trông čhai hlăm anôk hgăm, mơ̆ng klei phung wê mĭn čiăng ngă klei ƀai.
Diñu sah êlah diñu msĕ si đao gưm, diñu sơ̆ng msĕ si ƀrăm klei diñu blŭ phĭ,
čiăng mnah pô amâo soh mơ̆ng anôk hgăm, bhiâo riâo rit diñu mnah gơ̆ leh anăn amâo huĭ ôh.
Diñu djă pioh nanao klei diñu čiăng ngă ƀai; diñu bi trông čhai hŏng klei hgăm čiăng ƀêč kđông, êjai mĭn, “Hlei pô dưi ƀuh drei?”
Diñu trông čhai ngă ƀai leh anăn lač, “Drei mkra leh bi nik klei drei čiăng ngă.” Kyuadah klei mĭn ti lam leh anăn ai tiê sa čô mnuih thâo ngă mnêč.
Ƀiădah Aê Diê srăng mnah phung anăn hŏng ƀrăm; bhiâo riâo rit phung anăn srăng êka.
Aê Diê srăng bi rai diñu kyua klei diñu blŭ; jih jang ƀuh diñu srăng kteh kŏ.
Leh anăn jih jang mnuih srăng huĭ; diñu srăng hưn ya bruă Aê Diê ngă leh, leh anăn srăng mĭn kơ klei gơ̆ ngă leh.
Brei phung kpă hơ̆k mơak hlăm Yêhôwa, leh anăn đuĕ dăp hlăm ñu! Brei jih jang phung mâo ai tiê kpă bŏ hŏng klei hơ̆k mơak!
Ơ Aê Diê, ih năng kơ hmei bi mni hlăm ƀuôn Siôn; leh anăn hmei srăng bi sĭt klei hmei ƀuăn leh kơ ih.
Ơ pô dôk hmư̆ klei wah lač! Jih jang mnuih srăng nao kơ ih.
Tơdah klei wê hmei dưi hŏng hmei, ih pap brei klei soh anăn.
Jăk mơak yơh pô ih ruah leh anăn brei gơ̆ nao giăm ih, čiăng brei gơ̆ dôk hlăm wăl sang ih! Hmei srăng trei hŏng klei jăk sang ih, sang yang doh jăk ih.
Hŏng bruă yuôm bhăn ih lŏ wĭt lač kơ hmei hŏng klei kpă ênô. Ơ Aê Diê, pô bi mtlaih hmei. Ih jing klei knang kơ jih jang phung dôk ti knhal lăn ala, wăt kơ phung dôk ti êa ksĭ kbưi hĭn.
Ih jing pô bi kjăp jih jang čư̆ hŏng klei ktang ih, ih hyuă ih pô hŏng klei myang.
Ih ghă klei êa ksĭ grêñ, brei êa poh yă amâo lŏ bi ênai ôh, leh anăn klei hao hao phung ƀuôn sang dôk kriêp.
Snăn phung dôk ti knhal lăn ala mâo klei huĭ kơ klei bi knăl yuôm bhăn ih. Ih brei mmông ang dar leh anăn mmông yang hruê lĕ ur driâo hơ̆k mơak.
Ih hriê čhưn kơ lăn ala, leh anăn ih krih êa kơ ñu, ih brei gơ̆ jing mdrŏng; hnoh êa Aê Diê bŏ hŏng êa; ih brei mdiê kơ diñu, kyuadah ih mkra leh lăn ala brei čăt mnơ̆ng anăn.
Ih krih êa ti klông wăng kai, ih bi msah lăn, ih bi êun gơ̆ hŏng êa hjan, leh anăn brei mnơ̆ng čăt.
Ti tuč thŭn hmei wiă boh jăk ih brei êbeh dlai; grăp anôk ih nao mâo boh tŭ dưn.
Anôk rơ̆k mda hlăm kdrăn tač bŏ hŏng mnơ̆ng; leh anăn kbuôn bŏ hŏng klei hơ̆k mơak.
Kdrăn rơ̆k mda bŏ hŏng biăp, leh anăn tlung mprăp bi siam hŏng lu mdiê; diñu ur hơ̆k mmuñ mđrăm mbĭt.
Brei jih lăn ala ur hơ̆k bĕ kơ Aê Diê;
mmuñ bĕ klei guh kơang kơ anăn ñu, bi mni kơ ñu bĕ.
Lač bĕ kơ Aê Diê, “Bruă ih bi krưp êdi! Klei ktang ih prŏng snăk tơl phung roh ih buôn huĭ ti anăp ih.
Jih jang lăn ala kkuh mpŭ kơ ih; diñu mmuñ bi mni kơ ih; diñu mmuñ bi mni kơ anăn ih.” (Sêla)
Hriê dlăng bruă Aê Diê ngă leh; ñu ngă bruă bi krưp ti krah phung mnuih.
Ñu bi mlih êa ksĭ brei jing lăn thu; mnuih êbat jơ̆ng găn êa krông. Ti anôk anăn hmei mâo klei hơ̆k mơak kyua ñu.
Ñu kiă kriê hlŏng lar hŏng klei myang ñu, ală ñu čuă dlăng phung găp djuê mnuih. Đăm brei phung bi kdơ̆ng bi mđĭ digơ̆ pô ôh. (Sêla)
Ơ phung ƀuôn sang, bi mni bĕ kơ Aê Diê drei, brei arăng hmư̆ asăp klei drei bi mni kơ ñu.
Ñu yơh pioh drei ăt dôk hdĭp, leh anăn amâo brei jơ̆ng drei ksak ôh.
Kyuadah ih lông dlăng leh hmei, Ơ Aê Diê; ih lông dlăng leh hmei msĕ si bi doh prăk.
Ih kpuh hmei lĕ hlăm ñuăl; ih brei hmei gui ktrŏ.
Ih brei phung roh ktư̆ juă hmei; hmei găn leh pui leh anăn êa; ƀiădah ih ăt atăt hmei leh kơ anôk mâo mnơ̆ng êbeh dlai.
Kâo srăng mŭt hlăm sang yang ih ba mnơ̆ng myơr čuh; kâo srăng bi sĭt klei kâo ƀuăn leh kơ ih,
klei ƀăng kƀông kâo ƀuăn, leh anăn ƀăng êgei kâo blŭ leh êjai kâo knap mñai.
Kâo srăng myơr kơ ih mnơ̆ng myơr čuh êmŏng, mbĭt hŏng săp pui prăi biăp knô. Kâo srăng myơr êmô knô leh anăn bê knô. (Sêla)
Hriê dôk hmư̆ bĕ, Ơ jih jang phung huĭ mpŭ kơ Aê Diê, leh anăn kâo srăng yăl dliê klei ñu đru leh kâo.
Kâo ur kraih leh kơ ñu, leh anăn êlah kâo mmuñ bi mni kơ ñu.
Tơdah kâo khăp pioh leh klei wê hlăm ai tiê kâo, Khua Yang amâo dôk hmư̆ kâo ôh.
Ƀiădah sĭt nik Aê Diê hmư̆ leh; ñu mđing leh knga kơ asăp kâo wah lač.
Mpŭ mni kơ Aê Diê, kyuadah ñu amâo tuôm hngah klei kâo wah lač ôh, kăn ñu sua mă rei klei ñu khăp mơ̆ng kâo!
Akâo kơ Aê Diê pap kơ hmei leh anăn brei klei jăk jĭn kơ hmei, brei ƀô̆ mta ñu mtrang kơ hmei, (Sêla)
čiăng kơ arăng dưi thâo kral êlan ih ti lăn ala anei, leh anăn jih jang phung găp djuê mnuih thâo kral klei myang ih bi mtlaih
Brei phung ƀuôn sang bi mni kơ ih, Ơ Aê Diê; brei jih jang phung ƀuôn sang bi mni kơ ih.
Brei phung găp djuê mnuih mâo klei mơak leh anăn mmuñ hŏng klei hơ̆k, kyuadah ih phat kđi phung ƀuôn sang hŏng klei kpă leh anăn atăt gai phung găp djuê mnuih ti lăn ala. (Sêla)
Brei phung ƀuôn sang bi mni kơ ih, Ơ Aê Diê; brei jih jang phung ƀuôn sang bi mni kơ ih.
Lăn ala brei leh boh ñu; Aê Diê, Aê Diê hmei brei klei jăk jĭn kơ hmei.
Aê Diê brei klei jăk jĭn kơ hmei, brei jih jang dôk ti knhal lăn ala huĭ mpŭ kơ ñu.
Akâo kơ Aê Diê kgŭ, leh anăn brei phung roh ñu bra đuĕ; brei phung bi êmut kơ ñu đuĕ mơ̆ng ƀô̆ mta ñu.
Msĕ si săp pui luč, Akâo kơ Ih bi luč diñu msĕ mơh; msĕ si hlĭn lik hlăm pui, snăn mơh brei phung ƀai rai tuč mơ̆ng ti anăp Aê Diê.
Ƀiădah brei phung kpă ênô hơ̆k mơak; brei diñu hơ̆k kdơ̆k ti anăp Aê Diê; brei diñu bŏ hŏng klei hơ̆k.
Mmuñ bĕ kơ Aê Diê, mmuñ bi mni bĕ kơ anăn ñu; mkra bĕ êlan kơ pô đĭ knam nao găn kdrăn tač; Yêhôwa jing anăn ñu, mơak bĕ ti anăp ñu.
Hlăm anôk dôk doh jăk ñu, Aê Diê jing ama kơ phung anak êrĭt, pô mgang kơ phung mniê djiê ung.
Aê Diê brei găp djuê kơ phung dôk hjăn; ñu atăt bi kbiă phung mnă leh anăn brei digơ̆ dôk hơ̆k kdơ̆k; ƀiădah phung bi kdơ̆ng dôk hlăm anôk lăn thu mlu.
Ơ Aê Diê, tơdah ih kbiă nao leh ti anăp phung ƀuôn sang ih, tơdah ih êbat leh hlăm kdrăn tač, (Sêla)
lăn ala ktư̆ yơ̆ng jih, phung adiê lik jing êa hjan ti anăp Aê Diê, čư̆ Sinai Aê Diê ti anăp Aê Diê, Aê Diê Israel.
Ơ Aê Diê, ih brei êa hjan lu snăk; ih lŏ bi mơai ngăn dưn ih tơdah gơ̆ êmăn leh.
Phung ƀuôn sang ih dôk tinăn; Ơ Aê Diê, hlăm klei jăk ih, ih mprăp leh mnơ̆ng kơ mnuih knap mñai.
Khua Yang brei klei mtă; lu phung mniê hưn klei mrâo mrang jăk anăn:
“Phung mtao kơ lu phung kahan đuĕ, diñu đuĕ yơh!” Phung mniê dôk kiă sang bi mbha dŏ plah sua.
Tơdah diñu dôk ti war biăp, diñu jing msĕ si siap mgăm luôm hŏng prăk, leh anăn mlâo gơ̆ kñĭ msĕ si mah doh.
Tơdah Pô Mâo Jih Klei Myang bi bra đuĕ phung mtao tinăn, lăn jing kô̆ msĕ si pliêr ti čư̆ Salmôn.
Čư̆ Basan jing čư̆ Aê Diê, čư̆ Basan mâo lu čŏng!
Ơ, phung čư̆ mâo lu čŏng, si ngă diih dlăng hŏng klei tluh, kơ čư̆ Aê Diê čiăng mjing anôk ñu dôk? Sĭt nik Yêhôwa srăng dôk tinăn hlŏng lar.
Hŏng lu klăk klai êdeh aseh; Khua Yang hriê mơ̆ng čư̆ Sinai truh kơ anôk doh jăk ñu.
Ih đĭ leh kơ čư̆ dlông, ih atăt ba lu phung mnă tui hlue ih, ih mă tŭ mnơ̆ng phung mnuih brei wăt mơ̆ng phung roh, čiăng kơ Yêhôwa Aê Diê dưi dôk mbĭt tinăn.
Bi mni kơ Khua Yang pô krơ̆ng drei grăp hruê; Aê Diê jing pô bi mtlaih drei. (Sêla)
Aê Diê drei jing Aê Diê pô brei klei bi mtlaih; leh anăn Aê Diê Khua Yang jing pô bi mtlaih drei mơ̆ng klei djiê.
Ƀiădah Aê Diê srăng bi mčah hĕ boh kŏ phung roh ñu, boh kŏ phung ƀŭk dlông tui hlue êlan klei soh.
Khua Yang lač, “Mơ̆ng čư̆ Basan kâo srăng atăt diñu wĭt, kâo srăng atăt diñu wĭt mơ̆ng anôk êlam êa ksĭ,
čiăng kơ jơ̆ng diih juă hlăm êrah diñu, leh anăn êlah asâo diih dưi ƀơ̆ng kđeh phung roh.”
Ơ Aê Diê, arăng ƀuh leh klei ih êbat kdrăm, klei Aê Diê kâo, Mtao kâo, êbat kdrăm mŭt hlăm adŭ doh jăk.
Phung mmuñ êbat ti anăp, phung ayŭ đĭng êbat ti tluôn, phung mniê êra tông hgơr êbat ti krah diñu;
“Mpŭ mni kơ Aê Diê hlăm klei bi kƀĭn prŏng, bi mni bĕ kơ Yêhôwa, Ơ phung anak čô Israel.”
Nĕ anei, phung Benjamin, phung ƀiă hĭn, phung kiă kriê diñu, phung khua Yuđa leh anăn phung găp djuê diñu, phung khua Sabulôn leh anăn phung khua Naptali.
Aê Diê ih, brei klei ktang kơ ih; bi kjăp bĕ, Ơ Aê Diê, ya klei ih ngă leh kơ hmei.
Kyua sang yang ih ti ƀuôn Yêrusalem, phung mtao srăng djă ba mnơ̆ng myơr kơ ih.
Ƀuah kơ hlô dliê dôk hlăm anôk mbô, kơ phung êmô knô hŏng êđai êmô phung ƀuôn sang, jing phung čuôn kơŭt myơr klŏ prăk. Prŭng hĕ phung khăp kơ klei bi blah.
Phung anak mtao srăng kbiă hriê mơ̆ng čar Êjip; phung Êthiôpi ruăt yơr kngan phă Aê Diê.
Mmuñ bĕ kơ Aê Diê, Ơ jih jang ƀuôn ala mtao ti lăn ala; mmuñ bi mni bĕ kơ Khua Yang, (Sêla)
kơ pô đĭ hiu hlăm jih adiê, hlăm jih adiê mơ̆ng ênuk đưm; nĕ anei, ñu brei arăng hmư̆ asăp ñu, asăp ñu myang.
Hưn bĕ klei ktang Aê Diê: klei kdrăm ñu dôk ti dlông phung Israel, leh anăn klei myang ñu dôk hlăm adiê.
Ơ Aê Diê, Ih năng arăng huĭ hlăm adŭ doh jăk Ih, Aê Diê phung Israel brei klei ktang leh anăn klei myang kơ phung ƀuôn sang ñu. Bi mni bĕ kơ Aê Diê.
Bi mtlaih kâo, Ơ Aê Diê; kyuadah êa lip đĭ truh ti kkuê kâo.
Kâo kdlŭt hlăm lŭ êlam, tinăn amâo mâo anôk juă jơ̆ng ôh. Kâo truh leh ti anôk êa êlam, leh anăn êa lip guôm kâo.
Kâo êmăn leh kyua ur; đŏk kâo thu leh. Ală kâo dliu leh kyua dôk guôn Aê Diê kâo.
Phung bi êmut kơ kâo amâo mâo klei jing lu hĭn kơ ƀŭk ti dlông boh kŏ kâo; phung čiăng bi rai kâo amâo mâo klei jing jhŏng ktang, ya mnơ̆ng kâo amâo tuôm tlĕ ôh, arăng brei kâo lŏ čiu.
Ơ Aê Diê, ih thâo kral leh klei mluk kâo; klei soh kâo amâo hgăm kơ ih ôh.
Đăm brei ôh phung čang hmăng hlăm ih hêñ kyua kâo, Ơ Khua Yang, Yêhôwa kơ phung kahan. Đăm brei ôh phung duah ih hêñ kyua kâo, Ơ Aê Diê phung Israel.
Kyua ih kâo gui klei arăng dlao wač, klei hêñ guôm ƀô̆ mta kâo.
Kâo jing hĕ tue kơ phung ayŏng adei kâo, sa čô pô ti êngao hlăm phung anak amĭ kâo.
Kyuadah klei hur har kơ sang yang ih čuh kâo, leh anăn klei arăng dlao wač kơ ih lĕ leh ti kâo.
Tơdah kâo luă gŭ kâo pô hŏng klei kăm ƀơ̆ng huă, klei anăn jing klei bi hêñ kâo.
Tơdah kâo hơô klŭng, kâo jing mnơ̆ng diñu djă djik djak.
Phung dôk gŭ ti ƀăng jang bi blŭ mưč kơ kâo, leh anăn phung kpiê ruă mmuñ bi hlă kơ kâo.
Ƀiădah kâo wah lač leh kơ ih, Ơ Yêhôwa. Ti hruê găl, Ơ Aê Diê, hlăm klei khăp ih êbeh dlai, lŏ wĭt lač bĕ kơ kâo hŏng klei sĭt nik klei ih bi mtlaih.
Ktŭng kâo mơ̆ng lŭ kdlŭt, đăm brei kâo kngăm ôh, bi mtlaih kâo bĕ mơ̆ng phung bi êmut kơ kâo, leh anăn mơ̆ng êa êlam.
Đăm brei êa lip guôm kâo, kăn brei ƀăng êa êlam lun kâo rei, leh anăn đăm brei ôh ƀăng êlam sir hĕ ti dlông kâo.
Lŏ wĭt lač kơ kâo, Ơ Yêhôwa; kyuadah klei khăp ih jing jăk; tui si klei pap prŏng ih, wir dlăng kơ kâo đa.
Đăm mdăp ƀô̆ mta ih mơ̆ng dĭng buăl ih; kyuadah kâo dôk hlăm klei knap mñai, brei ih ruăt lŏ wĭt lač kơ kâo.
Hriê giăm leh anăn bi tui mngăt kâo, bi êngiê kâo kyua phung roh kâo.
Ih thâo leh klei kâo hêñ, ŏ guam leh anăn arăng amâo mpŭ kơ kâo ôh; ih thâo leh jih jang phung roh kâo.
Klei arăng dlao wač bi mčah leh ai tiê kâo; snăn kâo êdu ai. Kâo duah klei pap, ƀiădah amâo mâo ôh; kâo duah phung bi juh, ƀiădah kâo amâo ƀuh sa čô ôh.
Diñu brei êa phĭ jing mnơ̆ng kâo ƀơ̆ng huă; leh anăn tơdah kâo mhao, diñu brei kâo mnăm êa msăm.
Brei jhưng huă ti anăp diñu jing kđông ƀêč kơ diñu; leh anăn jing ñuăl ti krah klei êđăp ênang diñu.
Bi mmăt hĕ ală diñu tơl diñu amâo thâo ƀuh ôh; leh anăn brei kơiêng diñu ktư̆ yơ̆ng nanao.
Tuh ti diñu klei ih ngêñ, leh anăn brei klei ih ăl hmao diñu.
Brei anôk diñu dôk jing ênguôl, đăm brei mâo mnuih dôk hlăm sang čhiăm diñu ôh.
Kyuadah diñu ngă jhat kơ pô ih čăm leh, leh anăn yăl dliê klei knap kơ phung ih bi êka leh.
Lŏ thiăm klei soh kơ klei soh diñu; leh anăn đăm brei ih yap diñu kpă ênô ôh.
Lăm hĕ anăn diñu mơ̆ng hdruôm hră klei hdĭp; leh anăn đăm čih anăn diñu ôh mbĭt hŏng phung kpă ênô.
Ƀiădah kâo knap mñai leh anăn ruă snăk; Ơ Aê Diê, brei klei bi mtlaih ih rŭ kâo.
Kâo srăng bi mni kơ anăn Aê Diê hŏng klei mmuñ; kâo srăng mpŭ mni kơ ñu hŏng klei hdơr knga.
Klei anăn srăng bi mơak kơ Yêhôwa êgao hĭn kơ klei ngă yang hŏng êmô, êgao hĭn kơ sa drei êmô knô mâo ki leh anăn kčuôp.
Phung ƀun ƀin ƀuh klei anăn leh anăn mơak; Ơ phung duah Aê Diê, brei ai tiê diih hdĭp.
Kyuadah Yêhôwa dôk hmư̆ phung kƀah mnơ̆ng, leh anăn ñu amâo bi êmut ôh kơ phung ñu mjing mnă leh.
Brei adiê leh anăn lăn ala bi mni kơ ñu, wăt êa ksĭ leh anăn mnơ̆ng kpư̆ hiu hlăm anăn.
Kyuadah Aê Diê srăng bi mtlaih ƀuôn Siôn leh anăn lŏ mdơ̆ng jih jang ƀuôn prŏng Yuđa; phung dĭng buăl ñu srăng dôk tinăn, leh anăn mă bha lăn anăn.
Phung anak čô phung dĭng buăl ñu srăng dưn čar anăn; leh anăn phung khăp kơ anăn ñu srăng dôk tinăn.
Ơ Yêhôwa, Aê Diê kâo, hlăm ih kâo đuĕ dăp; dŏng kâo mơ̆ng jih jang phung tiŏ ngă kơ kâo, leh anăn bi mtlaih kâo,
huĭdah diñu hiêk kâo msĕ si êmông gu, ktŭng mđuĕ kâo, amâo mâo pô dưi đru kâo ôh.
Ơ Yêhôwa, Aê Diê kâo, tơdah kâo ngă leh klei anei, tơdah kngan kâo ngă klei wê,
tơdah kâo bi wĭt klei jhat kơ mah jiăng kâo, amâodah plah mă dŏ dô pô roh kâo amâo klei ôh,
snăn brei pô roh tiŏ kâo tơl hmao, brei ñu juă klei hdĭp kâo, leh anăn dlăm klei guh kơang kâo kơ bruih lăn. (Sêla)
Ơ Yêhôwa, kgŭ bĕ ih hlăm klei ih ăl, kgŭ bĕ ih bi blah hŏng klei ngêñ phung roh kâo; mdih bĕ ih, Ơ Aê Diê kâo, leh anăn đru kâo đa; ih mkra leh klei phat kđi.
Brei phung mnuih bi kƀĭn jŭm dar ih; brei ih jing khua kơ diñu hlăm adiê.
Yêhôwa phat kđi phung ƀuôn sang; Phat kđi kâo bi kpă, Ơ Yêhôwa, tui si klei kpă ênô kâo leh anăn klei sĭt nik dôk hlăm kâo.
Brei klei soh phung ƀai tuč ruê̆, ƀiădah bi kjăp phung kpă, Ơ Aê Diê kpă, pô ksiêm dlăng klei mĭn leh anăn ai tiê.
Aê Diê jing khil kâo; ñu bi mtlaih phung mâo ai tiê kpă.
Aê Diê jing khua phat kđi kpă, leh anăn Aê Diê pô mâo klei ăl grăp hruê kơ phung ƀai.
Tơdah pô ƀai amâo kmhal kơ klei soh ôh, Aê Diê srăng sah đao gưm ñu; ñu ƀêč hna ñu leh anăn kliêng.
Aê Diê mkra leh mnơ̆ng bi mdjiê, ñu mkra ƀrăm pui.
Nĕ anei, mnuih ƀai kkiêng klei jhat; ñu ƀă klei wê, leh anăn kkiêng klei luar.
Ñu klei ƀăng êlam, leh anăn lĕ hlăm ƀăng ñu pô ngă leh.
Klei ƀai ñu srăng lŏ wĭt ti dlông boh kŏ ñu pô, leh anăn klei jhat ñu srăng lĕ ti adhei ñu.
Kâo srăng bi mni kơ Yêhôwa kyua klei kpă ênô Ñu, kâo srăng mmuñ bi mni kơ anăn Yêhôwa, Pô Ti Dlông Hĭn.
Ơ Aê Diê, brei ih ruăt bi mtlaih kâo! Ơ Yêhôwa, ruăt đru kâo bĕ!
Bi hêñ leh anăn bi lŭk bĕ klei mĭn phung čiăng bi mdjiê kâo! Brei phung duah bi knap kâo kdŭn đuĕ leh anăn hêñ!
Phung tlao mưč đa lač kơ kâo: “Ah, hah.” Brei diñu êdu ai kyua klei diñu hêñ.
Brei jih jang phung duah ih mâo klei hơ̆k kdơ̆k leh anăn mơak hlăm ih! Brei phung khăp kơ klei ih bi mtlaih lač nanao, “Aê Diê jing prŏng.”
Ƀiădah kâo jing ƀun ƀin leh anăn knap mñai; Ơ Aê Diê, ruăt đru kâo bĕ! Ih jing pô đru kâo leh anăn pô bi êngiê kâo; Ơ Yêhôwa, đăm lŏ bi krư̆i ôh!
Ơ Yêhôwa, kâo đuĕ dăp hlăm ih; đăm brei arăng tuôm bi hêñ kâo ôh.
Hlăm klei kpă ênô ih, bi mtlaih kâo leh anăn bi êngiê kâo; mđing knga kơ kâo, leh anăn bi mtlaih kâo.
Brei ih jing boh tâo kơ kâo dưi đuĕ dăp nanao, ih mtă leh čiăng bi mtlaih kâo, kyuadah ih jing boh tâo kâo leh anăn kđông mgang kâo.
Ơ Aê Diê kâo, bi mtlaih kâo mơ̆ng kngan phung ƀai, mơ̆ng kngan mnuih wê leh anăn jhŏng ƀai.
Kyuadah ih jing pô kâo čang hmăng, Ơ Khua Yang, ih jing pô kâo knang mơ̆ng kâo hđeh, Ơ Yêhôwa.
Ih krơ̆ng kâo dơ̆ng mơ̆ng hruê amĭ kkiêng kơ kâo; ih yơh brei kâo kbiă mơ̆ng tian amĭ kâo. Kâo srăng bi mni kơ ih nanao.
Kâo jing mnơ̆ng bi kngăr kơ lu mnuih; ƀiădah ih jing anôk kjăp kâo đuĕ dăp.
Ƀăng êgei kâo bŏ hŏng klei bi mni kơ ih, leh anăn hưn klei guh kơang ih jih hruê.
Đăm hngah kơ kâo ôh tơdah kâo mduôn; tơdah klei ktang kâo đuĕ, đăm lui hĕ kâo ôh.
Kyuadah phung roh kâo blŭ djŏ kơ kâo, phung kăp bi mdjiê kâo trông čhai hdơ̆ng diñu,
leh anăn lač, “Aê Diê lui ñu leh; tiŏ ñu, mă ñu, kyuadah amâo mâo pô dưi bi mtlaih ñu ôh.”
Ơ Aê Diê, đăm dôk kbưi mơ̆ng kâo ôh; Ơ Aê Diê kâo, ruăt đru kâo!
Brei phung kčŭt kơ kâo mâo klei hêñ leh anăn rai tuč; brei phung duah čiăng ngă kơ kâo mâo klei hêñ leh anăn arăng amâo lŏ mpŭ kơ diñu ôh.
Bi kâo, kâo srăng čang hmăng nanao, leh anăn bi mni kơ ih lu hĭn êjai.
Ƀăng êgei kâo srăng hưn bruă kpă ênô ih, leh anăn yăl dliê jih hruê bruă klei ih bi mtlaih, kyuadah kâo amâo dưi tĭng yap bruă anăn ôh.
Kâo srăng hriê yăl dliê kơ bruă myang Khua Yang Yêhôwa; kâo srăng hưn klei kpă ênô ih, knŏng hjăn klei kpă ênô ih yơh.
Ơ Aê Diê, ih bi hriăm kâo leh mơ̆ng kâo hđeh, leh anăn ăt kâo hưn bruă yuôm bhăn ih.
Tơdah kâo mduôn leh anăn ƀŭk kô̆ leh, đăm lui kâo ôh, Ơ Aê Diê, tơl kâo hưn leh klei ktang ih kơ jih jang ênuk anei, klei myang ih kơ phung ênuk êdei.
Klei kpă ênô ih, Ơ Aê Diê, truh ti adiê dlông. Ih ngă leh lu bruă prŏng, Ơ Aê Diê, hlei jing msĕ si ih?
Ih pô brei kâo tŭ leh lu klei knap mñai prŏng, srăng lŏ bi hdĭp kâo; mơ̆ng ƀăng êlam lăn ala, ih srăng lŏ bi hdĭp kâo.
Ih srăng mjing kâo prŏng hĭn, leh anăn lŏ bi juh kâo.
Kâo srăng bi mni kơ ih hŏng asăp đĭng, kyua klei sĭt suôr ih, Ơ Aê Diê kâo. Kâo srăng mmuñ bi mni kơ ih hŏng đĭng buôt, Ơ Pô Doh Jăk phung Israel.
Ƀăng kƀông kâo srăng ur hơ̆k tơdah kâo mmuñ bi mni kơ ih; wăt mngăt kâo ih bi tui leh srăng bi mni kơ ih msĕ mơh.
Êlah kâo srăng hưn klei kpă ênô ih jih hruê; kyuadah arăng bi hêñ leh phung duah ngă kơ kâo.
Ơ Aê Diê, brei kơ mtao klei thâo phat kđi kpă, leh anăn brei klei kpă ih kơ anak mtao.
Brei ñu dưi phat kđi phung ƀuôn sang ih hŏng klei kpă ênô, leh anăn phung ƀun ƀin ih hŏng klei djŏ.
Brei čư̆ bi truh klei đĭ kyar kơ phung ƀuôn sang, brei kbuôn mboh klei kpă ênô.
Brei ñu phat kđi klei phung ƀun ƀin hlăm phung ƀuôn sang, bi mtlaih phung anak kƀah mnơ̆ng, leh anăn bi rai pô ktư̆ juă.
Brei ñu dôk hdĭp êjai yang hruê ăt dôk, leh anăn êjai ăt mâo mlan, hlăm jih jang ênuk.
Brei mtao jing msĕ si êa hjan lĕ hlăm kdrăn rơ̆k mrâo arăng jah, msĕ si hjan prŏng aruăt bi msah lăn ala.
Êjai ñu kiă kriê brei klei phung kpă đĭ kyar, leh anăn brei klei êđăp ênang tơl mlan dôk lĕ leh.
Brei ñu kiă kriê mơ̆ng êa ksĭ anei truh kơ êa ksĭ adih, mơ̆ng Êa Krông truh ti knhal lăn ala.
Phung ƀuôn sang hlăm kdrăn tač srăng čuôn kơŭt ti anăp ñu, leh anăn phung roh ñu srăng hlia bruih lăn.
Brei phung mtao čar Tarsis leh anăn phung plao êa ksĭ tuh jia kơ ñu, brei phung mtao Sahêba leh anăn Sêba myơr mnơ̆ng kơ ñu.
Brei jih jang phung mtao buôn ti anăp ñu, brei jih jang găp djuê mă bruă kơ ñu!
Kyuadah ñu srăng bi mtlaih phung ƀun tơdah digơ̆ ur kwưh, leh anăn wăt phung knap mñai amâo mâo pô đru ôh.
Ñu srăng pap kơ phung knap mñai leh anăn ƀun ƀin, leh anăn bi mtlaih phung kƀah mnơ̆ng mơ̆ng klei djiê.
Ñu srăng bi tui mngăt digơ̆ mơ̆ng klei ktư̆ juă leh anăn klei măk ƀai; leh anăn ñu yap êrah digơ̆ jing yuôm.
Brei ñu dôk hdĭp sui, brei arăng myơr kơ mtao mah mơ̆ng čar Sahêba. Brei arăng wah lač kyua mtao nanao, leh anăn brei arăng akâo klei jăk jĭn truh kơ ñu jih hruê.
Brei mâo mdiê lu êbeh hlăm čar; brei mdiê djuk djuk ti dlông čŏng čư̆; brei amung mdiê jing lar msĕ si ana kyâo čar Liƀan; brei phung ƀuôn sang lar êngŭm msĕ si rơ̆k hlăm hma.
Brei anăn ñu dôk hlŏng lar, brei klei hing ang ñu ăt dôk êjai yang hruê ăt dôk. Brei jih jang găp djuê mnuih mâo klei jăk jĭn kyua ñu, brei jih jang digơ̆ hơêč hmưi kơ ñu.
Mpŭ mni kơ Yêhôwa Aê Diê phung Israel, knŏng ñu pô ngă bruă yuôm bhăn.
Mpŭ mni kơ anăn guh kơang ñu nanao hlŏng lar; brei jih lăn ala bŏ hŏng klei guh kơang ñu! Amen leh anăn Amen.
Ruê̆ leh yơh klei Y-Đawit, anak êkei Y-Yêsê, wah lač.
Sĭt nik Aê Diê ngă klei jăk kơ phung Israel, kơ phung mâo ai tiê doh.
Ƀiădah bi kâo dê, jơ̆ng kâo păt čiăng lĕ buh, jơ̆ng kâo dơ̆ng ksak.
Kyuadah kâo tluh kơ phung mgao, tơdah kâo ƀuh klei mdrŏng sah phung ƀai.
Kyuadah diñu amâo mâo klei ruă ôh; asei mlei diñu ktang leh anăn suaih pral.
Diñu amâo mâo klei rŭng răng ôh msĕ si phung mkăn; arăng amâo bi knap diñu ôh msĕ si phung mkăn.
Kyuanăn klei mgao jing kông mah diñu băk; klei măk ƀai jing čhiăm ao diñu hơô.
Ală diñu sir kyua êmŏng; klei mĭn ai tiê diñu bŏ dai hŏng klei mluk
Diñu mưč leh anăn blŭ klei ƀai; hŏng klei mgao diñu arưp aram ktư̆ juă.
Ƀăng êgei diñu blŭ bi kdơ̆ng hŏng adiê, leh anăn êlah diñu blŭ mgao kơ jih mnuih ti lăn ala.
Kyuanăn phung ƀuôn sang lŏ wĭt hlue diñu, leh anăn diñu lun êa lu êbeh.
Leh anăn diñu lač, “Si Aê Diê dưi thâo? Si Pô Ti Dlông Hĭn dưi ƀuh?”
Nĕ anei, msĕ snei phung ƀai; diñu dôk êđăp ênang nanao, diñu mdrŏng hĭn êjai.
Snăn amâo yuôm ôh kâo bi doh leh ai tiê kâo, leh anăn pioh kngan kâo amâo tuôm soh ôh.
Kyuadah jih hruê arăng čăm kâo, grăp aguah arăng bi kmhal kâo.
Tơdah kâo lač leh, kâo srăng blŭ msĕ snei, kâo lhiăr kơ phung ƀuôn sang ih.
Ƀiădah tơdah kâo duah čiăng thâo săng klei anăn, ñu jing klei dleh prŏng kơ kâo,
tơl kâo mŭt leh hlăm adŭ doh jăk Aê Diê, hlăk anăn kâo thâo săng klei srăng truh kơ diñu ti hruê knhal tuč.
Sĭt nik ih dưm diñu ti êlan êbhơr; ih bi êbuh diñu brei diñu rai tuč.
Bhiâo riâo rit diñu rai tuč yơh! Klei huĭ prŏng bi luč diñu mtam!
Diñu jing msĕ si klei êpei tơdah arăng mdih, tơdah ih mdih, Ơ Khua Yang, ih srăng bi êmut kơ diñu.
Êjai kâo ênguôt leh anăn ruă ai;
hlăk anăn kâo mluk leh anăn amâo thâo săng ôh; ti anăp ală ih kâo jing msĕ si hlô.
Wăt tơdah klei anăn dưn, kâo ăt dôk mbĭt hŏng ih nanao; ih djă kngan hnuă kâo.
Ih atăt kâo hŏng klei ih kčĕ, leh anăn êdei ih srăng jum kâo hlăm klei guh kơang.
Hlei pô mkăn kâo mâo hlăm adiê, knŏng ih yơh. Leh anăn ti lăn ala kâo amâo čiăng kơ mnơ̆ng mkăn ôh, knŏng hjăn ih.
Kđeh leh anăn tiê boh kâo dưi luč, ƀiădah Aê Diê jing klei ktang kơ ai tiê kâo, leh anăn ngăn dưn kâo hlŏng lar.
Kyuadah nĕ anei, phung dôk kbưi mơ̆ng ih srăng rai tuč; ih srăng bi rai phung amâo dôk sĭt suôr hŏng ih ôh.
Ƀiădah jing jăk kơ kâo dôk giăm Aê Diê. Kâo brei Khua Yang Yêhôwa jing anôk kâo đuĕ dăp, čiăng kâo dưi yăl dliê jih jang bruă Ih.
Ơ Aê Diê, ya ngă ih lui hĕ hmei, ya ngă ih ngêñ kơ phung biăp hlăm kdrăn rơ̆k mda ih hlŏng lar?
Brei ih hdơr kơ phung ƀuôn sang ih ruah mơ̆ng mphŭn dô, phung ih bi tui leh čiăng mjing găp djuê ngăn dưn ih; brei ih hdơr kơ čư̆ Siôn, anôk ih dôk leh.
Êbat nao bĕ kơ anôk mâo klei rai hlŏng lar, phung roh bi rai leh jih hlăm adŭ doh jăk.
Phung roh ih ur driâo leh ti krah anôk doh jăk ih; diñu kă leh čhiăm gru diñu pô tinăn.
Diñu jing msĕ si phung yua jông druôm kyâo hlăm kmrơ̆ng.
Diñu bi mčah kyâo mâo rup krah hlăm sang yang, hŏng jông leh anăn kmŭt.
Diñu čuh leh adŭ doh jăk ih; diñu bi čhŏ leh anôk ih pioh kơ anăn ih.
Diñu lač hdơ̆ng diñu pô, drei srăng bi rai jih nguêč; diñu čuh leh jih jang anôk kkuh mpŭ kơ Aê Diê hlăm čar.
Hmei amâo lŏ ƀuh klei bi knăl ih dôk mbĭt hŏng hmei ôh, amâo lŏ mâo khua pô hưn êlâo ôh; kăn mâo rei pô hlăm phung hmei thâo dŭm boh sui klei anei srăng dôk.
Dŭm boh sui, Ơ Aê Diê, pô roh srăng mưč kơ ih? Pô roh srăng dlao wač anăn ih hlŏng lar mơ̆?
Ya ngă ih kñŭn hĕ kngan ih, ya ngă ih amâo yơr kngan hnuă bi rai diñu ôh?
Ƀiădah ih, Ơ Aê Diê Mtao kâo mơ̆ng ênuk đưm, dôk ngă klei bi mtlaih ti krah lăn ala.
Ih mơh bi mbha leh êa ksĭ hŏng klei myang ih; ih bi mčah leh boh kŏ anak rai hlăm êa ksĭ.
Ih mơh bi mčah leh boh kŏ lêwiathan; ih brei ñu jing mnơ̆ng ƀơ̆ng huă kơ hlô mnơ̆ng dôk hlăm kdrăn tač.
Ih mơh brei akŏ êa ƀlĕ leh anăn brei êa hnoh đoh; ih bi khuôt hĕ êa krông prŏng.
Hruê jing dŏ ih, wăt mlam jing dŏ ih mơh. Ih pô hrih boh mngač leh anăn yang hruê.
Ih bi kčah leh jih knông lăn ala; yan bhang leh anăn yan puih jing bruă ih ngă.
Brei ih hdơr kơ klei pô roh mưč leh ih, Ơ Yêhôwa, sa phung găp djuê mluk mgu blŭ mgao kơ anăn ih.
Đăm jao ôh klei hdĭp ktrâo ih kơ hlô dliê; đăm wơr bĭt nanao klei hdĭp phung ƀuôn sang ih knap mñai.
Brei ih hdơr kơ klei ih bi mguôp; kyuadah anôk mmăt hlăm lăn čar bŏ hŏng phung ƀai.
Đăm brei phung arăng ktư̆ juă hêñ ôh; brei pô knap leh anăn ƀun ƀin dưi bi mni kơ anăn ih.
Kgŭ bĕ ih, Ơ Aê Diê, mgang klei ih; brei ih hdơr kơ klei phung mluk mgu mưč kơ ih jih hruê.
Đăm wơr bĭt ôh asăp hao hao phung roh ih, klei phung bi kdơ̆ng hŏng ih bi rŭng nanao.
Hmei bi mni kơ ih, Ơ Aê Diê, hmei bi mni kơ ih; kyuadah anăn ih dôk giăm hmei; phung mnuih hưn bruă yuôm bhăn ih.
Tơdah truh hruê kâo bi kčah leh, kâo srăng phat kđi hŏng klei kpă.
Tơdah lăn ala ktư̆ yơ̆ng mbĭt hŏng jih phung dôk hlăm ñu; jing kâo yơh bi kjăp kmeh ñu. (Sêla)
Kâo lač kơ phung mgao, đăm mgao ôh; leh anăn kơ phung ƀai, đăm ngă jhŏng ôh.
Đăm kngưr kŏ ngă jhŏng ôh, leh anăn đăm blŭ klei mgao ôh.
Kyuadah klei bi mđĭ amâo kbiă hriê mơ̆ng ngŏ, mơ̆ng yŭ ôh, kăn djŏ mơ̆ng dhŭng rei.
Ƀiădah Aê Diê yơh jing pô phat kđi; ñu mdlưh sa čô anei, ñu mđĭ pô mkăn.
Kyuadah hlăm kngan Yêhôwa mâo sa atŏ, hlăm anăn mâo kpiê, kbhoh, ktang, ñu srăng hlĭng brei arăng mnăm, jih jang phung ƀai hlăm lăn ala srăng huč mnăm tơl jih.
Bi kâo dê, kâo srăng hưn nanao, leh anăn mmuñ bi mni kơ Aê Diê Y-Yakôp.
Kâo srăng bi rai jih klei ktang phung ƀai; ƀiădah srăng bi mđĭ klei ktang phung kpă.
Hlăm čar Yuđa arăng thâo kral Aê Diê; anăn ñu hing ang hlăm čar Israel.
Sang čhiăm ñu dôk ti ƀuôn Salem, leh anăn anôk ñu dôk ti čư̆ Siôn.
Tinăn ñu bi rai leh ƀrăm, khil, đao gưm, leh anăn mnơ̆ng bi blah. (Sêla)
Ih mâo klei kdrăm guh kơang hĭn, kơ čư̆ ti anôk arăng plah mă.
Arăng plah mă leh dŏ phung mâo ai tiê ktang, phung anăn dôk pĭt hlăm klei djiê; jih jang phung jhŏng ktang amâo dưi yơr kngan diñu ngă ôh.
Tơdah ih ƀuah, Ơ Aê Diê Y-Yakôp, aseh wăt pô đĭ aseh êbuh djiê.
Ih yơh jing pô năng kơ arăng huĭ; hlei pô dưi bi kdơ̆ng hŏng ih tơdah ih ăl?
Mơ̆ng adiê ih blŭ klei phat kđi; lăn ala huĭ leh anăn dôk ñăt
tơdah Aê Diê kgŭ čiăng phat kđi, čiăng bi mtlaih jih jang phung knap mñai ti lăn ala. (Sêla)
Sĭt nik klei mnuih ngêñ ăt srăng brei klei bi mni kơ ih; ih srăng yua klei ngêñ ăt dôk, bi guh kơang ih.
Ngă klei ƀuăn kơ Yêhôwa Aê Diê diih, leh anăn bi sĭt bĕ; brei jih jang ƀuôn sang riêng gah ñu hriê myơr mnơ̆ng kơ Aê Diê pô năng kơ arăng huĭ.
Ñu khăt hĕ klei mgao phung anak mtao; phung mtao ti lăn ala huĭ kơ ñu.
Kâo ur kraih kơ Aê Diê, kâo krao kơ Aê Diê; čiăng kơ ñu dưi hmư̆ asăp kâo.
Ti hruê rŭng răng kâo duah Khua Yang. Êjai mlam kâo yơr kngan kâo, amâo êmăn ôh; ƀiădah mngăt kâo amâo mâo klei bi juh ôh.
Tơdah kâo hdơr kơ ih, Ơ Aê Diê, kâo krao; kâo dôk ksiêm mĭn, leh anăn mngăt kâo djiê hwăt. (Sêla)
Ih amâo brei kâo pĭt ôh; kâo rŭng răng tơl amâo dưi blŭ ôh.
Kâo ksiêm mĭn kơ hruê mphŭn dô, kâo hdơr kơ thŭn ênuk đưm đă.
Kâo dôk mĭn êjai mlam kơ klei kâo mmuñ; kâo ksiêm mĭn hlăm ai tiê kâo, leh anăn mngăt kâo duah bi nik.
Khua Yang srăng hngah nanao mơ̆ leh anăn amâo lŏ pap kơ kâo ôh?
Klei khăp ñu ruê̆ leh hlŏng lar mơ̆? Klei ñu ƀuăn luč nanao mơ̆?
Aê Diê wơr bĭt mơ̆ klei ñu thâo pap? Hlăm klei ñu ăl, ñu kơ̆ng leh mơ̆ klei ñu pap? (Sêla)
Leh anăn kâo lač, “kâo ênguôt snăk, kyua kngan hnuă Pô Ti Dlông Hĭn bi mlih leh”.
Kâo srăng hdơr kơ bruă Yêhôwa; sĭt nik kâo srăng hdơr kơ bruă yuôm bhăn ih mphŭn dô.
Kâo srăng mĭn kơ jih bruă ih ngă leh, leh anăn ksiêm kơ klei ih ngă leh.
Ơ Aê Diê, êlan ih jing doh jăk; hlei yang jing prŏng msĕ si Aê Diê?
Ih jing Aê Diê pô ngă klei yuôm bhăn; pô bi êdah leh klei myang ih ti krah phung ƀuôn sang.
Hŏng păl ktang ih, ih bi tui leh phung ƀuôn sang ih, phung anak êkei Y-Yakôp leh anăn Y-Yôsep. (Sêla)
Ơ Aê Diê, phung êa ƀuh ih, phung êa ƀuh ih, diñu huĭ; sĭt nik ƀăng êlam ktư̆ yơ̆ng.
Phung knam tuh êa hjan; grăm đah hlăm adiê, leh anăn ƀrăm kmlă ih phiơr tar ƀar.
Grăm ih đah hlăm angĭn đrŭng; kmlă mtrang lăn ala; lăn ala ktư̆ yơ̆ng leh anăn mgei.
Ih êbat ti êa ksĭ, ih găn ti êa êlam, ƀiădah kru jơ̆ng ih arăng amâo ƀuh ôh.
Ih atăt ba phung ƀuôn sang ih msĕ si sa phung biăp, hŏng kngan Y-Môis leh anăn Y-Arôn.
Ơ phung ƀuôn sang kâo, dôk hmư̆ bĕ klei kâo mtô; mđing bĕ knga diih kơ asăp blŭ mơ̆ng ƀăng êgei kâo.
Kâo srăng ha ƀăng êgei blŭ klei bi hriêng; kâo srăng hưn klei hgăm mơ̆ng ênuk đưm,
klei hmei hmư̆ leh anăn thâo leh, klei phung ama hmei yăl dliê leh.
Hmei amâo srăng mdăp ôh klei anăn kơ phung anak hmei, ƀiădah hmei srăng hưn kơ phung găp djuê êdei bruă prŏng Yêhôwa ngă, klei myang ñu leh anăn bruă yuôm bhăn ñu ngă leh.
Kyuadah ñu mjing leh sa klei hưn hlăm phung Yakôp, ñu brei sa klei bhiăn kơ phung Israel, leh anăn ñu mtă phung ama drei brei mtô klei anăn kơ phung anak digơ̆.
Čiăng kơ phung găp djuê êdei dưi thâo klei bhiăn anăn, kơ phung anak arăng srăng kkiêng, brei diñu hưn kơ phung anak čô diñu msĕ mơh.
Čiăng kơ diñu čang hmăng kơ Aê Diê, leh anăn amâo wơr bĭt ôh bruă Aê Diê ngă, ƀiădah djă pioh klei ñu mtă,
leh anăn čiăng kơ diñu amâo jing msĕ si phung aê diñu ôh, găp djuê amâo thâo đup gưt leh anăn khăng kŏ, găp djuê mâo ai tiê amâo kjăp leh anăn mngăt amâo sĭt suôr hŏng Aê Diê ôh.
Phung Êphraim mâo leh hna mnah bi blah, ƀiădah wir kdŭn đuĕ hlăm hruê bi blah.
Diñu amâo djă pioh ôh klei Aê Diê bi mguôp, leh anăn hngah êbat tui si klei bhiăn Aê Diê.
Diñu wơr bĭt bruă Aê Diê ngă, leh anăn bruă yuôm bhăn Aê Diê bi êdah leh kơ diñu.
Ti anăp phung aê diñu Aê Diê ngă leh bruă yuôm bhăn, hlăm čar Êjip, hlăm dliê Sôan.
Ñu bi kah êa ksĭ leh anăn brei diñu găn; ñu brei êa dôk msĕ si mtih.
Êjai hruê ñu atăt digơ̆ hŏng knam, leh anăn jih mlam hŏng pui mngač.
Ñu blah boh tâo hlăm kdrăn tač, leh anăn brei diñu mnăm êa lu msĕ si mơ̆ng akŏ êlam.
Ñu bi kbiă êa hnoh mơ̆ng boh tâo, leh anăn brei êa đoh msĕ si êa krông.
Ƀiădah diñu ăt ngă soh hŏng Aê Diê lu hĭn, bi kdơ̆ng hŏng Pô Ti Dlông Hĭn hlăm kdrăn tač.
Diñu čŏng lông dlăng Aê Diê hlăm ai tiê diñu, hŏng klei diñu akâo mnơ̆ng ƀơ̆ng huă čiăng bi hrăp klei êpa diñu.
Diñu blŭ bi kdơ̆ng hŏng Aê Diê, lač, “Dưi mơ̆ Aê Diê mkra jhưng ƀơ̆ng huă hlăm kdrăn tač?
Ñu čăm boh tâo, snăn êa đoh kơ tač, leh anăn êa hnoh dlai. Dưi mơ̆ ñu brei kpŭng? Dưi mơ̆ Ñu brei čĭm kơ phung ƀuôn sang ñu?”
Tơdah Yêhôwa hmư̆, ñu ngêñ; ñu răm pui čiăng ngă kơ phung Yakôp, leh anăn đĭ ai ăl kơ phung Israel;
kyuadah diñu amâo mâo klei đăo kơ Aê Diê ôh, leh anăn amâo knang ôh kơ klei myang klei gơ̆ bi mtlaih.
Ăt gơ̆ mtă kơ phung knam ti dlông, leh anăn pŏk ƀăng bhă phung adiê;
Gơ̆ brei mana lĕ msĕ si êa hjan jing mnơ̆ng diñu ƀơ̆ng, gơ̆ brei mdiê mơ̆ng adiê.
Phung mnuih ƀơ̆ng leh kpŭng phung dĭng buăl jăk, Aê Diê mơĭt kơ diñu mnơ̆ng ƀơ̆ng huă êbeh dlai.
Ñu brei angĭn mơ̆ng adiê thut mơ̆ng ngŏ; leh anăn hŏng klei myang ñu, ñu gai angĭn thut mơ̆ng dhŭng.
Ñu brei čĭm lĕ msĕ si hjan, lu msĕ si ƀruih lăn, čĭm mâo siap, lu msĕ si čuah hlăm êa ksĭ.
Ñu brei čĭm anăn lĕ ti krah anôk diñu jưh, jŭm gah găn sang čhiăm diñu dôk.
Snăn diñu ƀơ̆ng tơl hrăp trei; kyuadah Aê Diê brei ya mnơ̆ng diñu tluh.
Ƀiădah klei diñu tluh ka hrăp ôh, êjai mnơ̆ng diñu ƀơ̆ng ăt dôk hlăm ƀăng êgei diñu,
Aê Diê đĭ ai ăl kơ diñu, bi mdjiê phung ktang hĭn, leh anăn ñu bi rai phung êkei Israel jăk hĭn.
Wăt tơdah jih klei anăn truh dưn, diñu ăt ngă soh; wăt tơdah bruă yuôm bhăn Aê Diê ngă, phung Israel amâo đăo ôh.
Snăn Aê Diê bi luč hruê diñu msĕ si êwa, leh anăn thŭn diñu ruê̆ hlăm klei huĭ snăk.
Tơdah Aê Diê bi mdjiê diñu, snăn diñu lŏ tui duah Aê Diê; diñu kmhal kơ klei soh, leh anăn duah Aê Diê hŏng jih ai tiê.
Diñu hdơr kơ Aê Diê jing Boh Tâo diñu, Aê Diê Pô Ti Dlông Hĭn jing Pô bi tui diñu.
Ƀiădah kƀông diñu blŭ myâo mă, leh anăn êlah diñu luar kơ gơ̆.
Ai tiê diñu amâo suôr tliêr ôh hŏng Aê Diê, kăn diñu dôk sĭt suôr rei hŏng klei Aê Diê bi mguôp.
Ƀiădah Aê Diê jing pô thâo pap, ñu pap brei klei wê diñu, leh anăn amâo bi rai diñu ôh. Lu bliư̆ ñu kơ̆ng hĕ klei ñu ăl, leh anăn amâo mčhur jih klei ñu ngêñ ôh.
Aê Diê hdơr kơ diñu jing knŏng kđeh, sa êwa angĭn găn leh anăn amâo lŏ hriê ôh.
Lu bliư̆ diñu bi kdơ̆ng hŏng Aê Diê hlăm anôk dliê êhŏng, lu bliư̆ diñu bi ênguôt Aê Diê hlăm kdrăn tač!
Diñu lŏ lông dlăng Aê Diê nanao, leh anăn bi mngal Pô Doh Jăk Israel.
Diñu amâo hdơr ôh klei myang Aê Diê, ti hruê Aê Diê bi mtlaih diñu mơ̆ng pô roh,
hruê Aê Diê ngă klei bi knăl hlăm čar Êjip, leh anăn bruă yuôm bhăn hlăm dliê Sôan.
Ñu mbliư̆ êa krông digơ̆ jing êrah; snăn digơ̆ amâo dưi mnăm êa hnoh digơ̆ ôh.
Ñu mơĭt ruê ti krah digơ̆ brei bi rai digơ̆; wăt ñu mơĭt ajĭk bi luč digơ̆.
Ñu jao mdiê digơ̆ kơ hluăt ƀơ̆ng, boh mơ̆ng bruă digơ̆ kơ ktuôp ƀơ̆ng.
Ñu bi rai phŭn boh kriăk ƀâo digơ̆ hŏng pliêr, wăt ana kyâo sikamôr hŏng pliêr mơh.
Ñu jao êmô digơ̆ brei pliêr bi rai, leh anăn brei kmlă ngă kơ biăp digơ̆.
Ñu tuh klei ăl ktang kơ digơ̆, klei ngêñ, klei čôñ, leh anăn klei rŭng răng, ñu tiŏ nao phung dĭng buăl bi rai.
Ñu mkra êlan kơ klei ñu ăl; ñu amâo bi mtlaih mngăt digơ̆ mơ̆ng klei djiê ôh, ƀiădah bi mdjiê digơ̆ hŏng klei ruă tưp.
Ñu bi mdjiê jih jang anak êkei kkiêng tal êlâo hlăm čar Êjip, jing phŭn găp djuê digơ̆ hlăm sang čhiăm Y-Čam.
Hlăk anăn ñu atăt phung ƀuôn sang ñu leh anăn gai digơ̆ hlăm kdrăn tač msĕ si phung biăp.
Ñu atăt digơ̆ hŏng klei hơĭt čiăng kơ digơ̆ amâo huĭ ôh; êjai êa ksĭ guôm hĕ phung roh digơ̆.
Ñu atăt digơ̆ kơ anôk doh jăk ñu, truh ti čư̆ kngan hnuă ñu mă leh.
Ñu suôt lu găp djuê ti anăp digơ̆, ñu bi mbha čar kơ digơ̆ jing ngăn dưn, leh anăn brei phung găp djuê Israel dôk hlăm sang čhiăm digơ̆.
Ƀiădah phung Israel lông dlăng Aê Diê, leh anăn bi kdơ̆ng hŏng Pô Ti Dlông Hĭn; leh anăn amâo tui hlue ôh klei Aê Diê mtrŭn.
Digơ̆ kdŭn leh anăn lhiăr msĕ si phung aê digơ̆; digơ̆ wê msĕ si hna jhat.
Diñu mngal brei Yêhôwa ăl kyua anôk dlông diñu ngă, diñu brei ñu trih kyua rup yang krah diñu.
Tơdah Aê Diê hmư̆ klei anăn ñu bŏ hŏng klei ngêñ; ñu bi êmut kheh kơ phung Israel.
Ñu lui hĕ anôk ñu dôk ti ƀuôn Silô, sang čhiăm ñu dôk ti krah phung mnuih.
Ñu jao klei ktang ñu kơ klei jing hlŭn, leh anăn klei guh kơang ñu kơ kngan pô roh.
Ñu jao phung ƀuôn sang ñu kơ đao gưm, ñu tuh klei ñu ngêñ kơ phung ngăn dưn ñu.
Pui ƀơ̆ng phung êkei hlăk ai digơ̆; leh anăn phung mniê êra hrông digơ̆ amâo mâo klei mmuñ bi kuôl ôh.
Phung khua ngă yang digơ̆ lĕ hŏng đao gưm; leh anăn phung mniê djiê ung digơ̆ amâo dưi čŏk hia ôh.
Hlăk anăn Khua Yang mdih msĕ si mnuih mdih pĭt, msĕ si sa čô jhŏng ktang ur kyua kpiê ngă kơ ñu.
Ñu prah prŭng phung roh ñu; ñu bi hêñ digơ̆ hlŏng lar.
Ñu hngah sang čhiăm Y-Yôsep, leh anăn amâo ruah ôh găp djuê Êphraim.
Ƀiădah ñu ruah găp djuê Yuđa, čư̆ Siôn, anôk ñu khăp.
Ñu ngă adŭ doh jăk ñu msĕ si anôk ti dlông, msĕ si lăn ala ñu bi kjăp hlŏng lar.
Ñu ruah Y-Đawit, dĭng buăl ñu, ñu iêu gơ̆ mơ̆ng war biăp;
ñu mă gơ̆ mơ̆ng biăp ana dôk bi mam gơ̆ kiă, čiăng kơ gơ̆ jing mgăt biăp kơ phung Yakôp, phung ƀuôn sang ñu, leh anăn phung Israel ngăn dưn ñu.
Y-Đawit jing mgăt biăp diñu hŏng ai tiê ênuah, leh anăn atăt diñu hŏng kngan mbruă.
Ơ Aê Diê, phung tue hriê čiăng plah mă ngăn dưn ih; diñu bi čhŏ leh sang yang doh jăk ih; diñu bi rai ƀuôn Yêrusalem brei jing sa kăm boh tâo.
Diñu jao asei mlei djiê phung dĭng buăl ih jing mnơ̆ng ƀơ̆ng kơ čĭm hlăm adiê, kđeh phung doh jăk ih kơ hlô dliê.
Diñu tuh êrah digơ̆ msĕ si êa jŭm dar ƀuôn Yêrusalem; amâo mâo mnuih dơr digơ̆ ôh.
Hmei jing mnơ̆ng phung riêng gah hmei bi êmut, mnơ̆ng phung dôk jŭm hmei mưč leh anăn djă djik djak.
Dŭm boh sui, Ơ Yêhôwa? Ih srăng dôk ăl nanao mơ̆? Klei ih trih srăng ƀơ̆ng msĕ si pui mơ̆?
Tuh bĕ klei ih ngêñ ti phung găp djuê amâo thâo kral ih ôh, leh anăn ti ƀuôn ala mtao amâo iêu wah lač kơ anăn ih ôh.
Kyuadah diñu lun ƀơ̆ng leh phung Yakôp, leh anăn bi rai leh anôk digơ̆ dôk.
Đăm ngă kơ hmei ôh kyua hdơr kơ klei wê phung aê hmei, brei klei ih pap hriê djăl bi tuôm hŏng hmei; kyuadah hmei knap mñai êdimi.
Dŏng hmei, Ơ Aê Diê kơ klei bi mtlaih hmei, kyua klei guh kơang anăn ih; bi mtlaih hmei leh anăn pap brei kơ klei soh hmei kyua anăn ih.
Si ngă phung găp djuê mnuih srăng lač, “Ti Aê Diê diñu?” Brei hmei ƀuh klei ih bi kmhal phung găp djuê mnuih, êjai ih rŭ ênua kơ êrah phung dĭng buăl ih diñu tuh leh.
Brei klei phung mnă krao truh kơ ih; hŏng klei myang prŏng ih brei ih mgang phung arăng jao kơ klei djiê.
Bi wĭt kơ đah da phung riêng gah hmei kjuh bliư̆ klei diñu dlao wač kơ ih leh, Ơ Khua Yang.
Snăn hmei, phung ƀuôn sang ih, phung biăp hlăm kdrăn rơ̆k mda ih, srăng bi mni kơ ih hlŏng lar; hlăm jih jang ênuk hmei srăng hưn yăl dliê klei bi mni kơ ih.
Ơ Yêhôwa, Khua Yang hmei, anăn ih kdrăm kơah hlăm jih lăn ala! Ih mdưm klei guh kơang ih ti dlông hĭn kơ jih phung adiê.
Ih brei phung hđeh điêt wăt phung arăng dôk bi mam bi mni kơ ih, kyua phung roh ih, čiăng brei pô roh leh anăn pô rŭ ênua dôk ñăt.
Tơdah kâo dlăng kơ phung adiê jing bruă kđiêng ih ngă, mlan leh anăn phung mtŭ mnơ̆ng ih hrih leh;
ya anak mnuih jing tơl ih hdơr mĭn kơ diñu, leh anăn ya anak mnuih jing tơl ih răng kriê kơ diñu?
Ih mjing ñu ƀiă ti gŭ Aê Diê, leh anăn ih mđua ñu klei guh kơang leh anăn klei mpŭ.
Ih brei ñu kiă kriê jih bruă kngan ih ngă leh; ih dưm jih jang mnơ̆ng ti gŭ jơ̆ng ñu leh,
jih jang biăp leh anăn êmô, wăt jih jang hlô dliê,
wăt čĭm hlăm adiê, leh anăn kan hlăm êa ksĭ, jih jang mnơ̆ng tui hlue êlan hlăm êa ksĭ.
Ơ Yêhôwa, Khua Yang hmei, Anăn ih kdrăm kơah hlăm jih lăn ala!
Mđing knga ih, Ơ Mgăt Biăp phung Israel, Ơ, pô atăt phung Yôsep msĕ si sa phung biăp; mtrang bĕ, Ơ pô dôk gŭ ti dlông phung Čhêrubim
ti anăp phung Êphraim, phung Benjamin, leh anăn phung Manasê. Bi êrâo klei myang ih, leh anăn hriê bi mtlaih hmei.
Ơ Aê Diê, lŏ bi kơrŭ hmei; brei ƀô̆ mta ih mtrang kơ hmei, čiăng kơ hmei dưi tlaih.
Ơ Yêhôwa, Aê Diê kơ phung kahan, dŭm boh sui ih srăng ăl kơ klei phung ƀuôn sang ih wah lač?
Ih brei diñu ƀơ̆ng kpŭng klei ênguôt, leh anăn brei diñu mnăm êa ală lu êbeh.
Ih brei phung riêng gah hmei bi êmut kơ hmei; leh anăn phung roh hmei tlao mưč kơ hmei.
Ơ Aê Diê kơ phung kahan, lŏ bi kơrŭ hmei bĕ; brei ƀô̆ mta ih mtrang kơ hmei, čiăng kơ hmei dưi tlaih.
Ih bi kbiă leh mơ̆ng čar Êjip sa phŭn boh kriăk ƀâo; ih suôt leh phung găp djuê mnuih leh anăn ih pla leh phŭn boh kriăk ƀâo anăn.
Ih mkra lăn leh kơ gơ̆, gơ̆ mtrŭn agha leh anăn bi bŏ leh lăn.
Êyui gơ̆ guôm leh jih jang čư̆, adhan gơ̆ guôm ana kyâo sêdar dlông.
Adhan gơ̆ drung truh ti êa ksĭ, leh anăn kƀiêng gơ̆ truh ti êa krông.
Snăn si ngă ih bi klưh leh mnư̆ gơ̆, tơl jih jang phung găn gao tlĕ boh gơ̆?
Hlô ŭn dliê čuk ƀơ̆ng gơ̆, leh anăn jih jang hlô dliê ƀơ̆ng gơ̆ mơh.
Ơ Aê Diê kơ phung kahan, lŏ hriê bĕ! Dlăng mơ̆ng adiê ti dlông leh anăn ƀuh! Răng kriê kơ phŭn boh kriăk ƀâo anei,
mnơ̆ng kngan hnuă ih pô pla leh, anak êkei ih rông leh kơ ih pô.
Arăng čuh gơ̆ hŏng pui leh, arăng khăt gơ̆ leh; diñu rai tuč hŏng klei ih dlăng ƀuah kơ diñu.
Brei ih ênă kngan ti pô dôk tĭng hnuă ih, ti anak mnuih pô ih bi kjăp leh čiăng mă bruă ih.
Snăn hmei amâo srăng lui wir ih ôh; lŏ bi hdĭp hmei bĕ, leh anăn hmei srăng iêu wah lač kơ anăn ih.
Ơ Yêhôwa, Aê Diê kơ phung kahan, lŏ bi kơrŭ hmei bĕ; brei ƀô̆ mta ih mtrang kơ hmei, čiăng kơ hmei dưi tlaih.
Mmuñ hơ̆k mơak bĕ kơ Aê Diê pô bi ktang drei. Ur hơ̆k bĕ kơ Aê Diê phung Yakôp.
Mmuñ bĕ, tông hgơr bĕ, pĕ brô̆ bi găl leh anăn ayŭ đĭng kliă.
Ayŭ ki ti hruê mlan mrâo ƀlĕ, ti mlan pŭr, ti hruê knăm drei.
Kyuadah klei anăn jing sa mta klei bhiăn kơ phung Israel, sa klei mtă mơ̆ng Aê Diê Yakôp.
Aê Diê brei klei anăn jing klei mtă kơ Y-Yôsep, tơdah gơ̆ nao bi blah hŏng čar Êjip. Tinăn, kâo hmư̆ asăp klei blŭ kâo amâo thâo ôh. Asăp blŭ lač:
“Kâo hrŏng leh mnơ̆ng ktrŏ mơ̆ng mra diih; kâo bi êngiê leh kngan diih+ mơ̆ng bai.
Diih ur leh hlăm klei knap mñai, leh anăn kâo bi mtlaih diih leh; kâo lŏ wĭt lač leh kơ diih mơ̆ng anôk hgăm grăm dôk; kâo lông dlăng diih leh ti êa Mêriba. (Sêla)
Mđing knga bĕ, Ơ phung buôn sang kâo, êjai kâo brei diih răng; Ơ phung Israel, čiăng snăk kơ diih dôk hmư̆ kâo!
Đăm brei mâo sa yang tue ôh ti krah diih; đăm diih buôn kkuh ti anăp yang tue ôh.
Kâo jing Yêhôwa Aê Diê diih, pô atăt diih kbiă leh mơ̆ng čar Êjip. Ha ƀăng êgei diih bi prŏng, leh anăn kâo srăng bi bŏ.
Ƀiădah phung ƀuôn sang kâo amâo čiăng hmư̆ asăp kâo ôh; phung Israel amâo čiăng gưt kơ kâo ôh.
Snăn kâo jao diñu leh tui hlue ai tiê khăng diñu, čiăng kơ diñu dưi êbat tui si klei diñu pô kčĕ.
Ơ, čiăng snăk kơ phung ƀuôn sang kâo dôk hmư̆ kâo, čiăng kơ phung Israel êbat hlăm êlan kâo!
Tơdah snăn kâo srăng bi rai djăl phung roh diñu, leh anăn kngan kâo srăng bi kdơ̆ng hŏng phung roh diñu.
Phung bi êmut kơ Yêhôwa srăng buôn huĭ kơ ñu; klei bi kmhal diñu srăng dôk hlŏng lar.
Kâo srăng čiêm diih hŏng mdiê ƀlê jăk hĭn; leh anăn kâo srăng brei diih trei hŏng êa hnuê mơ̆ng boh tâo”.
Aê Diê dôk dơ̆ng hlăm klei bi kƀĭn Aê Diê; ñu phat kđi ti krah phung yang.
Dŭm boh sui diih srăng phat kđi hŏng klei wê, leh anăn dôk tĭng kơ phung ƀai? (Sêla)
Brei klei kpă kơ phung ƀun ƀin leh anăn kơ phung êrĭt; ngă klei djŏ kơ phung knap mñai leh anăn phung kƀah mnơ̆ng.
Bi mtlaih phung awăt leh anăn phung ƀun; bi êngiê digơ̆ mơ̆ng kngan phung ƀai.
Diñu amâo mâo klei thâo ôh, kăn thâo săng rei; diñu êrô hiu hlăm klei mmăt; jih jang tur lăn ala mgei leh.
Kâo lač leh, diih jing phung yang, jih jang diih jing phung anak Pô Ti Dlông Hĭn.
Ƀiădah diih srăng djiê msĕ si mnuih, diih srăng lĕ msĕ si sa čô anak mtao.
Kgŭ bĕ, Ơ Aê Diê, phat kđi lăn ala; kyuadah jih jang phung găp djuê mnuih jing dŏ ih.
Ơ Aê Diê, đăm dôk ñăt ôh; đăm dôk kriêp, amâo ngă sa mnơ̆ng ôh, Ơ Aê Diê.
Kyuadah nĕ anei, phung roh ih ngă klei rŭng răng; phung bi êmut kơ ih kngưr boh kŏ.
Hŏng klei mnêč diñu mkra hdră čiăng ngă kơ phung ƀuôn sang ih; diñu trông čhai čiăng ngă kơ phung ih khăp.
Diñu lač, Bơ drei bi luč hĕ diñu mơ̆ng phung găp djuê; čiăng kơ arăng amâo lŏ hdơr ôh kơ anăn Israel.
Sĭt nik diñu bi trông čhai leh sa ai; diñu ngă klei bi mguôp čiăng bi kdơ̆ng hŏng ih:
sang čhiăm phung Êđôm leh anăn phung Ismael; phung Môap leh anăn phung Hagar;
phung Gêbal, phung Amôn, leh anăn phung Amalek; phung Philistin mbĭt hŏng phung ƀuôn sang Tir;
phung Asiri bi mguôp hŏng diñu mơh, jing phung ktang đru phung anak čô Y-Lot. (Sêla)
Ngă bĕ kơ diñu msĕ si ih ngă leh kơ phung Madian, msĕ si kơ Y-Sisêra leh anăn kơ Y-Jabin ti êa krông Kisôn.
Diñu rai leh ti ƀuôn Ên-Dor, diñu jing msĕ si hbâo bi jing lăn.
Ngă kơ khua diñu msĕ si ih ngă leh kơ Y-Ôrep leh anăn Y-Sêep; leh anăn kơ jih jang phung khua diñu msĕ si Y-Sêbal leh anăn Y-Salmuna.
Phung anăn lač, Brei drei plah mă rơ̆k mda Aê Diê.
Ơ Aê Diê kâo, brei diñu jing msĕ si ƀruih hlăm angĭn đrŭng, msĕ si adrăng angĭn kpuh mđung.
Msĕ si pui dôk ƀơ̆ng kmrơ̆ng, msĕ si êlah pui dôk ƀơ̆ng čư̆.
Snăn mơh tiŏ diñu hŏng angĭn êbŭ ih, leh anăn bi huĭ diñu hŏng angĭn đrŭng ih.
Brei diñu bŏ hŏng klei hêñ, čiăng kơ diñu duah anăn ih, Ơ Yêhôwa.
Bi hêñ leh anăn bi rŭng diñu nanao; brei diñu rai tuč hŏng klei hêñ.
Brei diñu thâo knŏng ih yơh Yêhôwa, jing Pô Ti Dlông Hĭn kiă kriê jih lăn ala.
Anôk ih dôk kâo khăp snăk, Ơ Yêhôwa kơ phung kahan!
Mngăt kâo hnĭng snăk păt čiăng djiê hwăt kyua čiăng nao kơ wăl sang Yêhôwa; hŏng jih ai tiê kâo mmuñ hŏng klei hơ̆k kơ Aê Diê hdĭp.
Wăt čĭm hrai mâo sang dôk, leh anăn čĭm iăt mâo hruh kơ êđai ñu, giăm knưl ngă yang ih, Ơ Yêhôwa kơ phung kahan, Mtao kâo, leh anăn Aê Diê kâo.
Jăk mơak yơh phung dôk hlăm sang ih; diñu dôk bi mni kơ ih nanao. (Sêla)
Jăk mơak yơh kơ mnuih mâo klei ktang mơ̆ng ih, phung mâo ai tiê čiăng nao kơ čư̆ Siôn.
Êjai diñu găn tlung Baka diñu mjing gơ̆ anôk mâo lu akŏ êa; êa hjan tal êlâo bi bŏ tlung anăn hŏng ƀlŭng êa.
Êjai diñu êbat diñu mâo klei ktang hĭn êjai; diñu srăng dôk ti anăp Aê Diê ti čư̆ Siôn.
Ơ Yêhôwa, Aê Diê kơ phung kahan, hmư̆ bĕ klei kâo wah lač; mđing bĕ knga, Ơ Aê Diê phung Yakôp. (Sêla)
Ơ Aê Diê, dlăng bĕ kơ khil hmei, dlăng kơ ƀô̆ mta pô ih trôč leh êa ƀâo mngưi.
Kyuadah sa hruê hlăm wăl sang ih jing jăk hĭn kơ sa êbâo hruê ti anôk mkăn. Kâo khăp hĭn dôk kiă kriê ƀăng bhă sang Aê Diê kâo hŏng dôk hlăm sang čhiăm klei măk ƀai.
Kyuadah Yêhôwa Aê Diê jing yang hruê leh anăn khil; ñu brei klei pap leh anăn klei mpŭ; ñu amâo hngah sa mta klei jăk ôh kơ phung êbat hŏng klei kpă.
Ơ Yêhôwa kơ phung kahan, jăk mơak yơh pô knang kơ ih.
Ơ Yêhôwa, ih brei klei jăk leh kơ čar ih pô; ih atăt wĭt leh phung mnă Yakôp.
Ih pap brei leh klei wê phung ƀuôn sang ih: ih guôm leh jih jang klei soh diñu. (Sêla)
Ih lui leh jih klei ih ngêñ; ih mdei leh klei ih ăl ktang.
Bi kơrŭ hmei bĕ, Ơ Aê Diê pô bi mtlaih hmei, brei ih lui hĕ klei ih čôñ kơ hmei.
Ih srăng ăl kơ hmei hlŏng lar mơ̆? Ih srăng pioh klei ih ăl hlăm jih jang ênuk mơ̆?
Ih amâo srăng lŏ brei klei hdĭp kơ hmei mơ̆ čiăng kơ phung ƀuôn sang ih dưi mâo klei mơak hlăm ih?
Ơ Yêhôwa, brei hmei ƀuh klei ih khăp sĭt suôr, leh anăn brei kơ hmei klei ih bi mtlaih.
Kâo srăng hmư̆ ya klei Aê Diê Yêhôwa srăng lač; kyuadah ñu srăng blŭ klei êđăp ênang kơ phung ƀuôn sang ñu, kơ phung doh jăk ñu, ƀiădah đăm brei diñu lŏ wĭt ngă klei mluk ôh.
Sĭt nik klei ñu bi mtlaih giăm truh kơ phung huĭ mpŭ kơ ñu, čiăng kơ čar drei dưi mâo klei guh kơang.
Klei khăp leh anăn klei sĭt suôr srăng bi tuôm mbĭt; klei kpă ênô leh anăn klei êđăp ênang srăng bi kmiêk.
Klei sĭt suôr srăng čăt đĭ mơ̆ng lăn, leh anăn klei kpă ênô srăng dlăng mơ̆ng adiê.
Sĭt nik Yêhôwa srăng brei klei jăk, leh anăn lăn drei srăng mboh mnga lu.
Klei kpă ênô srăng êbat ti anăp Khua Yang, leh anăn srăng mkra êlan kơ Ñu êbat.
Ơ Yêhôwa, mđing knga ih, leh anăn lŏ wĭt lač kơ kâo bĕ, kyuadah kâo jing knap mñai leh anăn ƀun ƀin.
Kiă kriê mngăt kâo, kyuadah kâo kpă. Ih jing Aê Diê kâo, Bi mtlaih bĕ dĭng buăl ih, pô knang kơ ih.
Pap mñai kơ kâo, Ơ Khua Yang; kyuadah kâo ur kwưh kơ ih jih hruê.
Bi mơak bĕ mngăt dĭng buăl ih; kyuadah mngăt kâo dôk čang hmăng kơ ih, Ơ Khua Yang,
kyuadah ih jing jăk leh anăn thâo pap brei, Ơ Khua Yang. Ih bŏ hŏng klei khăp kơ jih jang phung iêu wah lač kơ ih.
Ơ Yêhôwa, mđing knga kơ klei kâo wah lač; hmư̆ bĕ asăp kâo kwưh.
Kâo iêu wah lač kơ ih hlăm hruê kâo knap mñai, kyuadah ih srăng lŏ wĭt lač kơ kâo.
Ơ Khua Yang, amâo mâo ôh pô jing msĕ si ih hlăm phung yang; kăn mâo bruă mkăn rei msĕ si bruă ih.
Jih jang phung găp djuê mnuih ih mjing leh srăng hriê buôn kkuh ti anăp ih, Ơ Khua Yang; leh anăn diñu srăng brei klei guh kơang kơ anăn ih.
Kyuadah ih jing prŏng leh anăn ngă bruă yuôm bhăn; knŏng hjăn ih yơh jing Aê Diê.
Ơ Yêhôwa, bi hriăm kâo êlan ih, čiăng kơ kâo dưi êbat hlăm klei sĭt nik ih; brei ai tiê kâo thâo huĭ mpŭ kluôm dhuôm kơ anăn ih.
Hŏng jih ai tiê kâo bi mni kơ ih, Ơ Khua Yang Aê Diê kâo, leh anăn kâo srăng mpŭ mni kơ anăn ih nanao hlŏng lar.
Kyuadah klei ih khăp sĭt suôr jing prŏng snăk kơ kâo; ih bi mtlaih leh mngăt kâo mơ̆ng ƀăng êlam Ƀuôn Phung Djiê.
Ơ Aê Diê, phung mgao kgŭ ngă kơ kâo, sa phung mnuih ƀai tiŏ čiăng bi mdjiê kâo. Diñu amâo uêñ kơ ih ôh.
Ƀiădah ih, Ơ Khua Yang, jing Aê Diê thâo pap leh anăn mâo ai tiê jăk, amâo djăl ăl ôh, bŏ hŏng klei khăp leh anăn klei sĭt suôr.
Wir dlăng kơ kâo leh anăn pap mñai kơ kâo; brei klei ktang ih kơ dĭng buăl ih, leh anăn bi mtlaih anak êkei dĭng buăl mniê ih.
Brei kơ kâo sa klei bi knăl kơ klei ih pap, čiăng kơ phung bi êmut kơ kâo dưi ƀuh leh anăn hêñ, kyuadah ih, Ơ Yêhôwa, đru kâo leh anăn bi juh kâo.
Aê Diê mdơ̆ng atur ƀuôn ñu ti dlông čư̆ doh jăk.
Yêhôwa khăp kơ ƀăng jang ƀuôn Siôn lu hĭn kơ jih jang anôk phung Yakôp dôk.
Arăng blŭ klei siam guh kơang djŏ kơ ih, Ơ ƀuôn Aê Diê. (Sêla)
Tơdah kâo hưn anăn phung thâo kral kâo, kâo srăng hưn anăn čar Êjip leh anăn čar Ƀaƀilôn. Kâo srăng lač, nĕ anei ti ƀuôn Siôn arăng kkiêng leh kơ čar phung Philistin, Tir, leh anăn Êthiôpi.
Djŏ kơ ƀuôn Siôn arăng srăng lač, Phung anei wăt phung anăn arăng kkiêng leh tinăn; kyuadah Pô Ti Dlông Hĭn yơh srăng bi kjăp ƀuôn anăn.
Tơdah Yêhôwa čih anăn phung ƀuôn sang hlăm hră Ñu, Ñu čih, “pô anei kkiêng ti ƀuôn Siôn”. (Sêla)
Phung mmuñ leh anăn phung kdŏ lač, “Ih jing akŏ kơ klei hdĭp kâo”.
Ơ Yêhôwa, Aê Diê, pô bi mtlaih kâo, kâo ur kwưh hruê leh anăn mlam ti anăp ih.
Brei klei kâo wah lač đĭ truh kơ ih; mđing knga kơ klei kâo kwưh.
Kyuadah mngăt kâo bŏ hŏng klei rŭng răng, leh anăn klei hdĭp kâo nao giăm kơ Ƀuôn Phung Djiê.
Arăng yap kâo mbĭt hŏng phung trŭn nao kơ ƀăng êlam; kâo jing sa čô êkei amâo mâo klei ktang ôh.
Arăng lui kâo leh mbĭt hŏng phung djiê, msĕ si phung arăng bi mdjiê leh dôk đih hlăm msat, msĕ si phung ih amâo lŏ hdơr ôh, kngan ih amâo lŏ đru diñu ôh.
Ih dlăm leh kâo hlăm ƀăng ti gŭ hĭn, hlăm anôk êlam leh anăn mmăt hĭn.
Klei ih ngêñ bi ktrŏ kâo; ih bi knap kâo hŏng jih jang êa poh yă ih. (Sêla)
Ih brei phung mah jiăng kâo đuĕ mơ̆ng kâo. Ih mjing kâo sa mnơ̆ng diñu bi êmut kheh. Arăng krư̆ kâo, leh anăn kâo amâo dưi tlaih đuĕ ôh.
Ală kâo dliu kyua klei knap. Kâo iêu wah lač kơ ih grăp hruê, Ơ Yêhôwa; kâo yơr kngan kâo kơ ih.
Ih bi êdah klei yuôm bhăn ih kơ phung djiê mơ̆? Phung djiê srăng kgŭ bi mni kơ ih mơ̆? (Sêla)
Arăng hưn klei ih khăp hlăm msat mơ̆? Amâodah hưn klei sĭt suôr ih hlăm Abadôn mơ̆?
Bruă yuôm bhăn ih arăng thâo kral mơ̆ hlăm anôk mmăt? Amâodah bruă klei kpă ênô ih hlăm čar arăng amâo dưi lŏ hdơr ôh?
Ƀiădah Ơ Yêhôwa, kâo ur kwưh kơ ih; êjai aguah klei kâo wah lač srăng đĭ truh kơ ih.
Ơ Yêhôwa, si ngă ih hngah hĕ kơ mngăt kâo? Si ngă ih mdăp ƀô̆ mta ih mơ̆ng kâo?
Dơ̆ng mơ̆ng kâo điêt kâo knap mñai leh anăn giăm djiê; ih bi huĭ kâo leh anăn kâo êdu ai.
Klei ih ngêñ ngă kơ kâo; klei ih bi huĭ bi rai kâo.
Jih hruê, diñu dôk jŭm kâo msĕ si êa lip; diñu wang kâo mđrăm mbĭt.
Ih brei leh phung kâo khăp leh anăn mah jiăng kâo đuĕ kbưi mơ̆ng kâo. Klei mmăt jing mah jiăng kâo giăm hĭn.
Kâo srăng mmuñ nanao kơ klei jăk Yêhôwa; ƀăng êgei kâo srăng hưn klei sĭt suôr ih hlăm jih jang ênuk.
Kâo hưn klei ih khăp srăng dôk kjăp hlŏng lar; ih bi kjăp klei ih sĭt suôr hlăm jih adiê.
Ih lač leh kâo ngă klei bi mguôp hŏng pô kâo ruah leh, kâo kat asei leh kơ Y-Đawit, dĭng buăl kâo:
Kâo srăng bi kjăp phung anak čô ih hlŏng lar, leh anăn mdơ̆ng jhưng mtao ih hlăm jih jang ênuk. (Sêla)
Ơ Yêhôwa, jih adiê bi mni kơ bruă yuôm bhăn ih, leh anăn bi mni klei ih sĭt suôr hlăm klei bi kƀĭn phung doh jăk.
Kyuadah hlei pô hlăm jih adiê arăng dưi bi mđơr hŏng Yêhôwa? Hlei pô hlăm phung anak êkei Aê Diê jing msĕ si Yêhôwa?
Aê Diê jing pô arăng huĭ hlăm klei bi kƀĭn phung doh jăk. Leh anăn ñu jing prŏng leh anăn năng huĭ hĭn kơ jih jang phung dôk jŭm ñu.
Ơ Yêhôwa, Aê Diê kơ phung kahan, hlei pô myang msĕ si ih, Ơ Yêhôwa? Klei sĭt suôr ih dôk jŭm ih.
Ih kiă kriê klei mgao êa ksĭ; tơdah êa ksĭ poh yă, ih brei diñu dôk ngơ ngĭn.
Ih bi rai Rahap msĕ si sa asei mlei djiê; ih prah prŭng leh phung roh ih hŏng klei myang păl ih.
Jih adiê leh anăn lăn ala jing dŏ ih; ih yơh mdơ̆ng leh lăn ala leh anăn jih mnơ̆ng hlăm ñu.
Ih hrih leh dưr leh anăn dhŭng; Čư̆ Tabor leh anăn čư̆ Hermôn ur hơ̆k kơ anăn ih.
Păl ih myang; kngan ih ktang, leh anăn kngan hnuă ih yơr ti dlông.
Klei kpă ênô leh anăn klei djŏ jing atur kơ jhưng mtao ih; klei khăp leh anăn klei sĭt suôr nao ti anăp ih.
Jăk mơak yơh kơ phung ƀuôn sang thâo bi mni kơ ih, phung êbat hlăm klei mngač mơ̆ng ƀô̆ mta ih, Ơ Yêhôwa.
Diñu hơ̆k mơak jih hruê hlăm anăn ih; leh anăn hlăm klei kpă ênô ih diñu mâo klei mpŭ.
Kyuadah ih jing klei guh kơang klei ktang diñu; hŏng klei pap ih yơh hmei mâo klei dưi hĭn.
Kyuadah Yêhôwa jing khil hmei; Pô Doh Jăk Israel jing mtao hmei.
Hlăk anăn, ih blŭ kơ phung doh jăk ih hlăm klei bi ƀuh, leh anăn lač: “Kâo brei leh sa čô jhŏng ktang kăp đru; kâo bi mđĭ leh sa čô êkei hlăk ai mơ̆ng phung ƀuôn sang.
Kâo ƀuh leh Y-Đawit, dĭng buăl kâo; kâo trôč êa ƀâo mngưi doh jăk kâo ti ñu.
Snăn kơh kngan kâo srăng krơ̆ng ñu nanao; leh anăn păl kâo srăng bi ktang ñu.
Pô roh amâo srăng dưi hŏng ñu ôh, pô ƀai kăn srăng ktư̆ juă ñu rei.
Kâo srăng bi rai phung roh ñu ti anăp ñu, leh anăn kâo srăng bi êbuh phung bi êmut kơ ñu.
Klei sĭt suôr leh anăn klei khăp kâo srăng dôk mbĭt hŏng ñu; leh anăn hlăm anăn kâo, ki ñu srăng bi mđĭ.
Kâo srăng dưm kngan ñu ti êa ksĭ, leh anăn kngan hnuă ñu ti êa krông.
Ñu srăng ur kơ kâo: ‘Ih jing Ama kâo, Aê Diê kâo, leh anăn Boh Tâo klei bi mtlaih kâo.’
Leh anăn kâo srăng brei ñu jing anak êkei kâo kkiêng tal êlâo, mtao prŏng hĭn kơ phung mtao ti lăn ala.
Kâo srăng pioh klei khăp kâo kơ ñu hlŏng lar; klei kâo bi mguôp srăng dôk kjăp hŏng ñu.
Kâo srăng brei phung anak čô ñu jing mtao hlŏng lar, leh anăn jhưng mtao ñu srăng dôk sui msĕ si phung adiê.
Tơdah phung anak ñu lui klei bhiăn kâo, leh anăn amâo êbat ôh tui si klei kâo mtă;
tơdah diñu gao klei bhiăn kâo, leh anăn amâo djă pioh ôh klei kâo mtă;
snăn kâo srăng bi kmhal hŏng giê klei diñu gao klei bhiăn, leh anăn čăm diñu kyua klei wê diñu.
Ƀiădah kâo amâo srăng sua mă klei khăp kâo mơ̆ng Y-Đawit ôh. Kăn kâo srăng lui rei klei kâo sĭt suôr hŏng ñu.
Kâo amâo srăng gao klei kâo bi mguôp ôh, kăn kâo srăng bi mlih rei ya klei kbiă leh mơ̆ng ƀăng kƀông kâo.
Hŏng klei doh jăk kâo, kâo kat asei leh sa bliư̆, kâo amâo srăng luar ôh kơ Y-Đawit:
Phung anak čô ñu srăng jing mtao hlŏng lar; dŭm boh sui yang hruê dôk, msĕ snăn mơh jhưng mtao ñu srăng dôk ti anăp kâo.
Ñu srăng dôk hlŏng lar msĕ si mlan; jing mnơ̆ng hưn sĭt suôr hlăm adiê.” (Sêla)
Ƀiădah ih bŏ hŏng klei ngêñ kơ pô ih trôč leh êa ƀâo mngưi; ih hngah leh anăn lui ñu.
Ih hngah leh klei bi mguôp hŏng dĭng buăl ih; ih klư̆ bi čhŏ leh đuôn mtao ñu hlăm ƀruih lăn.
Ih bi klưh leh jih mnư̆ kpal ñu; ih bi rai leh jih kđông mgang ñu.
Jih jang phung găn tinăn plah mă mnơ̆ng ñu; phung riêng gah ñu bi êmut kơ ñu.
Ih bi mđĭ leh kngan hnuă phung roh ñu; ih brei jih jang phung roh ñu hơ̆k mơak.
Sĭt nik ih mbliư̆ đao gưm ñu jing hơăi mang, leh anăn ih amâo krơ̆ng ñu ôh hlăm klei bi blah.
Ih bi luč leh klei guh kơang ñu, leh anăn ih klư̆ hĕ leh jhưng mtao ñu ti lăn.
Ih bi hrŏ leh hruê ñu jing hlăk ai; ih guôm ñu leh hŏng klei hêñ. (Sêla)
Dŭm boh sui, Ơ Yêhôwa? Ih srăng mdăp ih pô nanao mơ̆? Dŭm boh sui klei ih ngêñ srăng čuh msĕ si pui?
Ơ Yêhôwa, brei ih hdơr kơ ênuk mnuih jing đŭt; klei ih hrih mnuih jing hơăi mang hĕ?
Hlei mnuih dưi dôk hdĭp leh anăn amâo tuôm djiê ôh? Hlei pô dưi bi mtlaih mngăt ñu pô mơ̆ng klei myang Ƀuôn Phung Djiê? (Sêla)
Ơ Khua Yang, ti klei khăp ih mơ̆ng ênuk đưm, klei ih kat asei leh kơ Y-Đawit hlăm klei ih dôk sĭt suôr?
Ơ Khua Yang, hdơr bĕ kơ klei arăng mưč phung dĭng buăl ih; kơ klei kâo klam hlăm ai tiê jih jang klei phung ƀuôn sang dlao wač,
klei phung roh ih mưč, Ơ Yêhôwa, klei diñu mưč kơ knhuang êbat pô ih trôč leh êa ƀâo mngưi.
Mpŭ bi mni kơ Yêhôwa hlŏng lar. Amen. Amen.
Ơ Yêhôwa, kâo srăng bi mni kơ ih hŏng jih ai tiê kâo; kâo srăng yăl dliê jih jang bruă yuôm bhăn ih.
Kâo srăng hơ̆k leh anăn mơak hlăm ih, kâo srăng mmuñ bi mni kơ anăn ih, Ơ Pô Ti Dlông Hĭn.
Tơdah phung roh kâo kdŭn đuĕ, diñu lĕ buh leh anăn rai tuč ti anăp ih.
Kyuadah ih brei kâo dưi, kyua klei kâo jing djŏ. Ih dôk ti jhưng mtao leh anăn phat kđi leh hŏng klei kpă.
Ih ƀuah leh phung găp djuê mnuih, ih bi rai leh phung ƀai; ih lăm hĕ anăn diñu leh nanao hlŏng lar.
Amâo lŏ mâo phung roh ôh, diñu luč rai leh hlŏng lar; ih bi rai leh ƀuôn diñu; leh anăn arăng amâo lŏ hdơr kơ diñu ôh.
Ƀiădah Yêhôwa jing mtao kiă kriê nanao hlŏng lar; ñu mkra leh jhưng ñu kơ klei phat kđi.
Ñu srăng phat kđi lăn ala hŏng klei kpă, ñu srăng kiă kriê phung mnuih hŏng klei djŏ.
Yêhôwa jing anôk đuĕ dăp kơ pô arăng ktư̆ juă, anôk kđap hlăm hruê rŭng răng.
Phung thâo kral anăn ih knang kơ ih; kyuadah ih amâo tuôm lui ôh phung duah ih, Ơ Yêhôwa.
Mmuñ bĕ kơ Yêhôwa, pô dôk hlăm ƀuôn Siôn! Hưn ti krah phung ƀuôn sang bruă prŏng ñu ngă!
Kyuadah Pô rŭ ênua kơ êrah hdơr mĭn kơ phung knap mñai; ñu amâo wơr bĭt ôh klei digơ̆ ur krao.
Pap mñai kơ kâo, Ơ Yêhôwa; dlăng kơ klei knap mñai kâo tŭ mơ̆ng phung bi êmut kơ kâo, pŭ mđuĕ kâo mơ̆ng ƀăng jang klei djiê,
čiăng kơ kâo dưi hưn jih klei bi mni kơ ih, čiăng kơ ti ƀăng jang ƀuôn Siôn kâo dưi hơ̆k mơak hlăm klei ih bi mtlaih.
Phung găp djuê mnuih lĕ hlăm ƀăng êlam diñu klei leh; jơ̆ng diñu djŏ kđông diñu pô ƀêč leh.
Yêhôwa bi êdah ñu pô leh, ñu phat kđi leh; phung ƀai djŏ ñuăl diñu pô ngă. (Pĕ đĭng buôt. Sêla)
Phung ƀai arăng bi kdŭn đuĕ nao kơ Ƀuôn Phung Djiê, jing phung găp djuê wơr bĭt Aê Diê.
Kyuadah arăng amâo srăng wơr bĭt nanao ôh phung knap mñai, kăn klei čang hmăng phung ƀun ƀin srăng luč nanao hlŏng lar rei.
Kgŭ bĕ, Ơ Yêhôwa! Đăm brei mnuih dưi ôh; brei phung găp djuê mnuih tŭ klei phat kđi ti anăp ih.
Bi huĭ diñu, Ơ Yêhôwa! Brei phung găp djuê thâo diñu jing knŏng mnuih! (Sêla)
Ơ Khua Yang, ih jing leh anôk hmei dôk hlăm jih jang ênuk.
Êlâo kơ mâo čư̆ leh anăn êlâo kơ ih mjing boh lăn leh anăn lăn ala, mơ̆ng ênuk hlŏng lar truh kơ ênuk hlŏng lar, ih jing Aê Diê.
Ih bi wĭt mnuih kơ ƀruih lăn leh anăn ih lač, “Ơ phung anak mnuih, lŏ wĭt bĕ”.
Kyuadah sa êbâo thŭn ti anăp ală ih, jing msĕ si hruê mbruê êgao leh, leh anăn msĕ si sa bliư̆ gak êjai mlam.
Ih bi luč mnuih msĕ si êa kpuh mđung, klei hdĭp diñu msĕ si sa klei êpei, diñu jing msĕ si rơ̆k čăt ti aguah.
Ñu čăt ti aguah, leh anăn mnga, ti tlam ñu dliu leh anăn krô.
Kyuadah klei ih ăl bi rai hmei leh, klei ih ngêñ hmei bi huĭ hmei leh.
Ih dưm leh klei wê hmei ti anăp ih, leh anăn klei mngač ƀô̆ mta ih bi êdah klei soh hgăm hmei.
Jih jang hruê hmei luč ti anăp klei ih ngêñ; thŭn hmei dôk hdĭp tuč msĕ si sa bliư̆ bi êwa.
Thŭn hmei dôk hdĭp mâo kjuh pluh thŭn, năng ai phung ktang mâo sa păn pluh thŭn; dŭm thŭn anăn bi truh knŏng klei suăi leh anăn klei dleh, thŭn hmei găn pral leh anăn hmei djiê.
Hlei thâo săng klei myang klei ih ăl, hlei thâo săng klei ih ngêñ tui si ih năng kơ arăng huĭ?
Snăn bi hriăm hmei thâo yap hruê hmei dôk hdĭp, čiăng kơ ai tiê hmei dưi mâo klei thâo mĭn.
Ơ Yêhôwa, dŭm boh sui tơl ih bi mlih? Pap mñai kơ phung dĭng buăl ih.
Grăp aguah bi trei hmei hŏng klei khăp ih, čiăng kơ hmei dưi hơ̆k leh anăn mơak jih hruê hmei dôk hdĭp.
Bi mơak ai tiê hmei mdŭm hŏng hruê ih bi knap hmei leh, mdŭm hŏng thŭn hmei ƀuh leh klei jhat.
Brei bruă ih bi êdah kơ phung dĭng buăl ih, leh anăn klei guh kơang ih kơ phung anak čô diñu.
Brei klei pap Khua Yang, Aê Diê hmei, dôk mbĭt hŏng hmei; bi kjăp bĕ bruă kngan hmei ngă; sĭt nik bi kjăp bĕ bruă kngan hmei ngă.
Hlei pô dôk hlăm anôk hgăm Pô Ti Dlông Hĭn srăng mdei ti êyui Pô Mâo Jih Klei Myang.
Kâo srăng lač kơ Yêhôwa, “Ih jing anôk kâo đuĕ dăp leh anăn kđông mgang kâo, Aê Diê kâo, pô kâo knang”.
Ñu yơh srăng bi mtlaih ih mơ̆ng ñuăl pô wăk čĭm, leh anăn mơ̆ng klei ruă tưp bi mdjiê.
Ñu srăng guôm ih hŏng siap ñu, leh anăn ih srăng đuĕ dăp ti gŭ siap ñu; klei sĭt suôr ñu jing khil prŏng leh anăn kđông mgang.
Ih amâo srăng huĭ ôh kơ klei jŭ jhat êjai mlam, kăn huĭ kơ ƀrăm phiơr êjai hruê rei;
Kăn huĭ kơ klei ruă tưp bi mdjiê truh êjai mmăt, kăn huĭ kơ klei bi rai ngă êjai yang hruê dơ̆ng rei.
Sa êbâo čô dưi lĕ êbuh ti djiêu ih, leh anăn pluh êbâo čô tĭng hnuă ih; ƀiădah klei anăn amâo srăng truh kơ ih ôh.
Ih srăng dlăng hŏng ală ih, leh anăn ƀuh knŏng klei bi kmhal djŏ kơ phung ƀai.
Tơdah ih brei leh Yêhôwa jing anôk ih đuĕ dăp, ih mjing leh Pô Ti Dlông Hĭn anôk ih dôk,
Amâo mâo sa mta klei jhat srăng truh kơ ih ôh, kăn srăng mâo sa mta klei ruă tưp nao giăm sang čhiăm ih rei.
Kyuadah ñu srăng mtă kơ phung dĭng buăl jăk ñu mgang ih hlăm jih jang êlan ih hiu.
Diñu srăng pŭ ih hlăm kngan diñu, huĭdah jơ̆ng ih sô̆ hŏng boh tâo.
Ih srăng juă ti dlông êmông gu leh anăn ala kpơ̆ng; ih srăng juă lin êđai êmông gu leh anăn ala.
Aê Diê lač, “Kyuadah hlei pô khăp kơ kâo, kâo srăng bi mtlaih ñu; kâo srăng mgang ñu, kyuadah ñu thâo kral anăn kâo.
Ñu srăng iêu wah lač kơ kâo, kâo srăng lŏ wĭt lač kơ ñu; kâo srăng dôk mbĭt hŏng ñu hlăm klei rŭng răng; kâo srăng bi mtlaih ñu leh anăn mpŭ kơ ñu.
Kâo srăng bi mơak kơ ñu hŏng klei brei ñu dôk hdĭp sui, leh anăn bi êdah klei kâo bi mtlaih kơ ñu”.
Jing jăk êdi yơh bi mni kơ Yêhôwa, leh anăn mmuñ bi mni kơ anăn ih, Ơ Pô Ti Dlông Hĭn;
čiăng hưn klei khăp ih ti aguah, leh anăn klei sĭt suôr ih ti tlam,
hŏng brô̆ pluh aruăt klei, wăt hŏng đĭng kliă êjai pĕ brô̆.
Ơ Yêhôwa, ih bi mơak kâo leh hŏng bruă ih; kâo mmuñ hŏng klei hơ̆k kyua bruă kngan ih.
Ơ Yêhôwa, bruă ih prŏng êdi! Klei mĭn ih êlam êdi.
Mnuih mluk amâo dưi thâo kral ôh klei anei; kăn mnuih mgu dưi thâo săng rei.
Wăt tơdah phung ƀai čăt msĕ si rơ̆k, leh anăn jih jang phung ngă ƀai čăt đĭ, arăng pioh diñu kơ klei bi rai hlŏng lar.
Ƀiădah ih, Ơ Yêhôwa, Pô ti dlông hĭn hlŏng lar.
Sĭt nik phung roh ih, Ơ Yêhôwa, sĭt nik, phung roh ih srăng rai tuč; jih jang phung ngă klei wê srăng bra đuĕ mdê mdê.
Ƀiădah ih brei kâo jing ktang msĕ si êmô dliê; ih trôč kâo leh hŏng êa ƀâo mngưi mrâo.
Ală kâo ƀuh leh klei phung roh kâo luč, knga kâo hmư̆ leh kơ klei phung bi kdơ̆ng hŏng kâo rai tuč.
Phung kpă ênô hriê kơ prŏng msĕ si ana guôl; prŏng msĕ si ana kyâo sêdar ti čar Liƀan.
Arăng pla diñu hlăm sang Yêhôwa; diñu srăng hriê kơ prŏng ti wăl sang Aê Diê drei.
Ana kyâo anăn ăt mboh wăt tơdah dôk sui thŭn leh; diñu bŏ hŏng ktăk leh anăn mtah nanao,
čiăng bi êdah kơ Yêhôwa jing kpă. Ñu jing Boh Tâo kâo, leh anăn amâo mâo sa mta klei wê hlăm ñu ôh.
Yêhôwa kiă kriê; ñu hơô leh klei guh kơang; Yêhôwa hơô leh klei kdrăm kơah leh anăn klei ktang. Sĭt nik ñu bi kjăp lăn ala, gơ̆ amâo srăng mgei ôh.
Ih bi kjăp jhưng mtao ih mơ̆ng ênuk đưm đă; ih dôk leh mơ̆ng ênuk hlŏng lar.
Êa ksĭ bi ênai, Ơ Yêhôwa; êa ksĭ bi ênai ktang leh, êa ksĭ bi ênai poh yă.
Yêhôwa pô ti dlông jing myang, myang hĭn kơ ênai lu êa, ktang hĭn kơ êlah êa ksĭ poh yă.
Ơ Yêhôwa, nanao hlŏng lar klei ih mtă jing kjăp sĭt; klei doh jăk jing djŏ kơ sang ih.
Ơ Yêhôwa, ih jing Aê Diê pô rŭ ênua, Ơ Aê Diê pô rŭ ênua, bi êdah bĕ ih pô.
Kgŭ bĕ, Ơ Khua Phat Kđi kơ lăn ala, bi wĭt bĕ kơ phung mgao tui si diñu năng.
Dŭm boh sui, Ơ Yêhôwa, dŭm boh sui phung ƀai srăng mâo klei hơ̆k mơak?
Diñu blŭ nanao hŏng klei mgao; jih jang phung ngă klei wê bi mni kơ diñu pô.
Ơ Yêhôwa, diñu juă lin phung ƀuôn sang ih, leh anăn diñu ktư̆ juă phung jing ngăn dưn ih.
Diñu bi mdjiê mniê djiê ung leh anăn pô tue; diñu bi mdjiê phung anak êrĭt.
Leh anăn diñu lač, Yêhôwa amâo ƀuh ôh, Aê Diê phung Yakôp kăn thâo rei.
Răng bĕ, Ơ phung mluk, Ơ phung mgu, hbĭl diih srăng mâo klei thâo mĭn?
Pô hrih leh knga, ñu amâo srăng hmư̆ hĕ? Pô mjing leh ală, ñu amâo srăng ƀuh hĕ?
Pô mkra phung găp djuê mnuih amâo srăng bi kmhal mơ̆? Pô mtô kơ phung mnuih kƀah klei thâo mĭn mơ̆?
Yêhôwa thâo kral klei mĭn mnuih; ñu thâo klei mĭn digơ̆ jing hơăi mang.
Jăk mơak yơh mnuih ih mkra mjuăt, Ơ Yêhôwa, leh anăn mtô klei bhiăn ih kơ gơ̆;
čiăng brei kơ gơ̆ klei mdei êjai hruê jhat, tơl arăng klei leh ƀăng êlam kơ phung ƀai.
Kyuadah Yêhôwa amâo srăng lui ôh phung ƀuôn sang ñu; ñu amâo srăng hngah ôh phung jing ngăn dưn ñu.
Kyuadah arăng srăng lŏ brei klei phat kđi kpă kơ phung kpă ênô; leh anăn jih jang phung mâo ai tiê kpă srăng tui hlue klei anăn.
Hlei srăng kgŭ brei kơ kâo čiăng ngă kơ phung ƀai? Hlei pô srăng mgang kâo ngă kơ phung tui klei wê?
Tơdah Yêhôwa amâo đru kâo ôh, kâo dôk leh hlăm msat anôk ñăt kriêp.
Tơdah kâo lač leh, jơ̆ng kâo ksak, klei khăp ih, Ơ Yêhôwa, krơ̆ng kâo leh.
Tơdah kâo mâo lu klei ênguôt ktrŏ, klei ih bi juh bi mơak kơ mngăt kâo.
Phung mtao ƀai bi truh klei ênguôt êjai mjing klei bhiăn soh Dưi mơ̆ phung mtao ƀai bi mguôp hŏng ih?
Diñu bi mguôp mbĭt čiăng ngă kơ mnuih kpă, leh anăn bi kmhal bi mdjiê pô amâo soh ôh.
Ƀiădah Yêhôwa jing leh kđông mgang kâo, Aê Diê kâo jing leh boh tâo anôk kâo đuĕ dăp.
Ñu brei klei wê digơ̆ lŏ lĕ kơ digơ̆ pô, leh anăn bi rai hĕ digơ̆ kyuadah klei ƀai digơ̆; Yêhôwa, Aê Diê drei, srăng bi luč hĕ digơ̆.
Hriê bĕ drei mmuñ kơ Yêhôwa; brei drei ur hơ̆k kơ Boh Tâo pô bi mtlaih drei.
Brei drei nao ti anăp ñu hŏng klei bi mni; brei drei mmuñ hơ̆k kơ ñu hŏng klei mmuñ bi mni!
Kyuadah Yêhôwa jing Aê Diê prŏng; ñu jing Mtao prŏng ti dlông hĭn kơ jih jang yang.
Anôk êlam hlăm lăn ala dôk hlăm kngan ñu; leh anăn čŏng čư̆ jing dŏ ñu.
Êa ksĭ jing dŏ ñu, kyuadah ñu mjing gơ̆; kngan ñu mkra lăn thu msĕ mơh.
Bơ drei buôn leh anăn kkuh mpŭ; brei drei čuôn kơŭt ti anăp Yêhôwa, pô hrih drei.
Kyuadah ñu jing Aê Diê drei, drei jing phung ƀuôn sang hlăm kdrăn rơ̆k mda ñu, phung biăp kngan ñu atăt. Hruê anei tơdah diih hmư̆ asăp ñu,
đăm bi khăng ai tiê diih ôh msĕ si ti Mêriba, msĕ si ti hruê diih dôk ti Masa hlăm kdrăn tač.
Hlăk anăn phung aê diih lông dlăng kâo leh; diñu lông dlăng kâo wăt tơdah diñu ƀuh leh bruă kâo ngă.
Êjai pă pluh thŭn kâo bi êmut kơ phung găp djuê ênuk anăn, leh anăn kâo lač, Diñu jing sa phung ƀuôn sang mâo ai tiê klah đuĕ; diñu amâo uêñ kơ êlan kâo ôh.
Kyuanăn kâo kat asei leh hŏng klei kâo ngêñ, Diñu amâo srăng mŭt hlăm klei mdei kâo ôh.
Mmuñ bĕ kơ Yêhôwa sa klei mmuñ mrâo; mmuñ bĕ kơ Yêhôwa Ơ jih jang phung dôk ti lăn ala.
Mmuñ bĕ kơ Yêhôwa, mpŭ mni kơ anăn ñu; hưn grăp hruê klei bi mtlaih ñu,
yăl dliê klei guh kơang ñu ti krah phung găp djuê mnuih, bruă yuôm bhăn ñu ngă ti krah jih jang phung ƀuôn sang.
Kyuadah Yêhôwa jing prŏng leh anăn năng bi mni; ñu năng arăng huĭ mpŭ êgao hĭn kơ jih jang yang.
Kyuadah jih jang yang phung ƀuôn sang kkuh jing knŏng rup yang, Ƀiădah Yêhôwa hrih leh phung adiê.
Klei kdrăm leh anăn klei guh kơang dôk ti anăp ñu; klei myang leh anăn klei siam dôk hlăm adŭ doh jăk ñu.
Myơr bĕ kơ Yêhôwa, Ơ găp djuê phung ƀuôn sang, myơr bĕ kơ Yêhôwa klei guh kơang leh anăn klei myang.
Myơr bĕ kơ Yêhôwa klei guh kơang năng kơ anăn ñu; djă ba mnơ̆ng myơr leh anăn mŭt hlăm wăl sang ñu.
Kkuh mpŭ bĕ kơ Yêhôwa hŏng kdrăp doh jăk; ktư̆ yơ̆ng bĕ ti anăp ñu, Ơ jih jang phung dôk ti lăn ala.
Lač bĕ ti krah phung găp djuê mnuih, “Yêhôwa kiă kriê! Sĭt nik lăn ala jing kjăp leh anăn ñu amâo srăng mgei ôh; Yêhôwa srăng phat kđi phung ƀuôn sang hŏng klei kpă”.
Brei phung adiê mơak, leh anăn brei lăn ala hơ̆k mơak; brei êa ksĭ bi ênai, wăt jih jang mnơ̆ng hlăm ñu;
brei dliê mâo klei hơ̆k, wăt jih jang mnơ̆ng hlăm ñu. Snăn jih jang ana kyâo hlăm kmrơ̆ng srăng mmuñ hơ̆k kdơ̆k;
ti anăp Yêhôwa, kyuadah ñu hriê yơh, ñu hriê čiăng phat kđi lăn ala. Ñu srăng phat kđi lăn ala hŏng klei kpă ênô, leh anăn phung ƀuôn sang hŏng klei sĭt nik ñu.
Yêhôwa kiă kriê, brei lăn ala mâo klei hơ̆k mơak; brei phung čar ti hang êa ksĭ mâo klei mơak.
Knam leh anăn klei mmăt dôk jŭm ñu; klei kpă ênô leh anăn klei djŏ jing atur kơ jhưng mtao ñu.
Pui nao ti anăp ñu, leh anăn čuh phung roh dôk jŭm dar ñu.
Kmlă ñu bi mngač lăn ala; Boh lăn ƀuh leh anăn ktư̆ yơ̆ng.
Jih jang čư̆ lik msĕ si hlĭn ti anăp Yêhôwa, ti anăp Khua Yang kơ jih lăn ala.
Jih adiê hưn klei kpă ênô ñu, leh anăn jih jang phung ƀuôn sang ƀuh klei guh kơang ñu.
Arăng bi hêñ leh jih jang phung kkuh kơ rup yang, phung knang kơ rup yang hơăi mang diñu; Ơ jih jang yang, kkuh mpŭ bĕ kơ Yêhôwa.
Ƀuôn Siôn hmư̆ klei anăn leh anăn mơak, phung anak mniê Yuđa hơ̆k kdơ̆k, kyua klei ih phat kđi, Ơ Yêhôwa.
Kyuadah yơh ih, Ơ Yêhôwa, jing pô ti dlông hĭn kơ jih lăn ala; ih mâo klei mpŭ lu hĭn kơ jih jang yang.
Brei phung khăp kơ Yêhôwa bi êmut kơ klei jhat; Ñu mgang klei hdĭp phung sĭt suôr hŏng ñu; Ñu bi mtlaih digơ̆ mơ̆ng kngan phung ƀai.
Klei mngač mtrang kơ phung kpă ênô, leh anăn klei mơak bi bŏ ai tiê phung kpă.
Ơ phung kpă ênô, mơak bĕ diih hlăm Yêhôwa; leh anăn hdơr bi mni kơ anăn doh jăk Ñu.
Mmuñ bĕ kơ Yêhôwa klei mmuñ mrâo; kyuadah ñu ngă leh klei yuôm bhăn. Kngan hnuă leh anăn păl doh jăk ñu brei ñu mâo leh klei dưi.
Yêhôwa bi êdah leh klei ñu bi mtlaih; ñu bi êdah leh klei kpă ênô ñu ti anăp phung găp djuê mnuih.
Ñu hdơr leh kơ klei khăp ñu leh anăn klei sĭt suôr ñu hŏng sang Israel. Jih jang knhal lăn ala ƀuh leh klei bi mtlaih Aê Diê drei.
Ur hơ̆k bĕ kơ Yêhôwa, Ơ jih jang phung ti lăn ala; ur, mmuñ mơak bĕ, leh anăn mmuñ bi mni bĕ.
Mmuñ bi mni bĕ kơ Yêhôwa hŏng đĭng brô̆, hŏng đĭng brô̆ leh anăn mmuñ siam,
hŏng ki leh anăn hŏng asăp ki bê knô. Ur hơ̆k bĕ ti anăp Yêhôwa, Pô jing mtao.
Brei êa ksĭ, wăt jih jang mnơ̆ng hlăm ñu, Brei lăn ala, wăt phung dôk hlăm ñu, ur hơ̆k bĕ!
Brei jih jang êa krông pah kngan; brei jih jang čư̆ mmuñ hơ̆k mđrăm mbĭt,
ti anăp Yêhôwa, kyuadah ñu hriê phat kđi lăn ala. Ñu srăng phat kđi lăn ala hŏng klei kpă ênô, leh anăn phung ƀuôn sang hŏng klei djŏ.
Yêhôwa kiă kriê, phung ƀuôn sang ktư̆ yơ̆ng; ñu dôk gŭ ti dlông phung čêrubim, lăn ala mgei.
Yêhôwa jing prŏng hlăm ƀuôn Siôn, leh anăn arăng mpŭ Ñu ti dlông jih jang phung ƀuôn sang.
Brei diñu bi mni kơ anăn ih prŏng leh anăn năng kơ arăng huĭ; Ñu yơh jing doh jăk.
Mtao jing pô myang, ñu khăp kơ klei kpă; ih mdơ̆ng klei djŏ, ih ngă klei phat kđi djŏ leh anăn klei kpă ênô hlăm phung Yakôp.
Mpŭ mni bĕ kơ Yêhôwa Aê Diê drei, buôn kkuh bĕ ti anăp mdhô̆ ñu trông jơ̆ng; ñu yơh jing doh jăk.
Y-Môis leh anăn Y-Arôn jing hlăm phung khua ngă yang ñu, leh anăn Y-Samuel jing sa hlăm phung iêu wah lač kơ anăn ñu. Digơ̆ iêu wah lač kơ Yêhôwa, leh anăn ñu lŏ wĭt lač kơ digơ̆.
Yêhôwa blŭ kơ digơ̆ hlăm kmeh knam; digơ̆ djă pioh klei Yêhôwa hưn leh anăn klei bhiăn ñu brei leh kơ digơ̆.
Ơ Yêhôwa, Aê Diê hmei, ih yơh lŏ wĭt lač leh kơ diñu; ih jing Aê Diê thâo pap brei kơ diñu, ƀiădah ih bi kmhal klei diñu ngă soh.
Mpŭ mni bĕ kơ Yêhôwa Aê Diê drei, leh anăn kkuh mpŭ bĕ ti čư̆ doh jăk ñu; kyuadah Yêhôwa Aê Diê drei jing doh jăk.
Hlăm ênuk phung khua phat kđi kiă kriê mâo klei ư̆ êpa hlăm čar. Mâo sa čô êkei mơ̆ng ƀuôn Betlêhem hlăm čar Yuđa nao dôk bhiâo hlăm čar Môap mbĭt hŏng mô̆ ñu leh anăn dua čô anak êkei ñu.
Anăn êkei anăn Y-Êlimêlek, anăn mô̆ ñu H'Naômi, leh anăn anăn dua čô anak êkei ñu Y-Mahlôn leh anăn Y-Kiliôn. Diñu jing phung Êphrata mơ̆ng ƀuôn Betlêhem hlăm čar Yuđa. Diñu nao kơ čar Môap leh anăn dôk tinăn.
Ƀiădah Y-Êlimêlek ung H'Naômi djiê hĕ, leh anăn ñu hŏng dua čô anak êkei ñu ăt dôk.
Dua čô anak êkei anăn dôk mô̆ mniê Môap; anăn sa čô H'Ôrpa, anăn sa čô mkăn H'Rut. Diñu dôk tinăn hlăm brô pluh thŭn.
Y-Mahlôn leh anăn Y-Kiliôn jih dua diñu djiê hĕ. Snăn H'Naômi luč leh dua čô anak êkei ñu leh anăn ung ñu.
Snăn ñu hŏng dua čô mtâo mniê ñu dơ̆ng kbiă mơ̆ng čar Môap wĭt kơ čar ñu pô, kyuadah êjai dôk hlăm čar Môap, ñu hmư̆ leh kơ Yêhôwa čhưn leh hŏng phung ƀuôn sang ñu leh anăn brei mnơ̆ng ƀơ̆ng huă kơ digơ̆.
Snăn ñu dơ̆ng kbiă mơ̆ng anôk ñu dôk, mbĭt hŏng dua čô mtâo mniê ñu, leh anăn diñu nao wĭt kơ čar Yuđa.
Hlăk anăn H'Naômi lač kơ dua čô mtâo mniê ñu, “Nao bĕ, grăp čô diih wĭt kơ sang amĭ diih. Brei Yêhôwa ngă klei jăk hŏng diih, msĕ si diih ngă jăk leh hŏng phung djiê leh anăn hŏng kâo.
Akâo kơ Yêhôwa brei diih dưi mâo klei hơĭt mđao, grăp čô diih hlăm sang ung diih.” Snăn ñu čŭm digơ̆, leh anăn digơ̆ ur hia.
Digơ̆ lač kơ ñu, “Hơăi, hmei srăng wĭt mbĭt hŏng ih kơ phung ƀuôn sang ih.”
Ƀiădah H'Naômi lač, “Lŏ wĭt bĕ, Ơ bŭ. Si diih čiăng nao mbĭt hŏng kâo lĕ? Kâo ăt lŏ mâo mơ̆ anak êkei hlăm tian kâo čiăng kơ digơ̆ jing ung kơ diih?
Lŏ wĭt bĕ, Ơ H'Bŭ, đuĕ nao bĕ, kyuadah kâo mduôn amâo lŏ dưi mâo ung ôh. Tơdah kâo lač, Kâo mâo klei čang hmăng, wăt tơdah kâo mâo ung mlam anei leh anăn srăng kkiêng kơ phung anak êkei,
diih srăng dôk guôn mơ̆ tơl digơ̆ hriê kơ prŏng? Kyuanăn diih srăng hngah dôk ung mơ̆? Hơăi, Ơ H'Bŭ, kyuadah dleh hĭn kơ kâo hŏng diih, kyuadah kngan Yêhôwa yơr leh kdơ̆ng hŏng kâo.”
Snăn digơ̆ lŏ ur hia; leh anăn H'Ôrpa čŭm kmha mniê gơ̆ leh anăn đuĕ wĭt kơ sang, ƀiădah H'Rut tui nao hŏng H'Naômi.
Leh anăn H'Naômi lač, “Dlăng bĕ, amai ih lŏ wĭt leh kơ phung ƀuôn sang gơ̆ leh anăn kơ phung yang gơ̆. Wĭt bĕ msĕ si amai ih.”
Ƀiădah H'Rut lač, “Đăm mgô̆ brei kâo lui ih amâodah wĭt amâo tui hlue ih ôh. Kyuadah ti anôk ih nao kâo srăng nao; leh anăn ti anôk ih dôk kâo srăng dôk; phung ƀuôn sang ih srăng jing phung ƀuôn sang kâo, leh anăn Aê Diê ih srăng jing Aê Diê kâo;
ti anôk ih djiê kâo srăng djiê, leh anăn tinăn arăng srăng dơr kâo. Brei Yêhôwa ngă tui si Ñu čiăng kơ kâo leh anăn êbeh hĭn tŭ mơh knŏng klei djiê bi ktlah kâo hŏng ih.”
Tơdah H'Naômi ƀuh gơ̆ ruah čiăng sĭt nao mbĭt hŏng ñu, ñu amâo lŏ blŭ ôh.
Snăn diñu dua nao mbĭt tơl truh ti ƀuôn Betlêhem. Leh anăn tơdah diñu truh ti ƀuôn Betlêhem, jih jang phung ƀuôn sang anăn kdjăt ai tiê kyua diñu; leh anăn phung mniê lač, “Anei hĕ H'Naômi?”
Ñu lač kơ digơ̆, “Đăm pia kâo H'Naômi ôh, pia kâo H'Mara, kyuadah Pô Mâo Jih Klei Myang bi lŏ leh klei phĭ hlăm klei hdĭp kâo.
Kâo đuĕ nao bŏ dlai, leh anăn Yêhôwa atăt kâo wĭt kngan êhŏng. Si ngă diih pia kâo H'Naômi, tơdah Yêhôwa bi ênguôt kâo leh, leh anăn Pô Mâo Jih Klei Myang bi truh leh klei knap kơ kâo?”
Msĕ snăn H'Naômi lŏ wĭt leh, leh anăn H'Rut, mniê Môap, mtâo mniê ñu mbĭt hŏng ñu. Diñu wĭt mơ̆ng čar Môap. Leh anăn diñu truh kơ ƀuôn Betlêhem ti yan arăng dơ̆ng puôt wiă mdiê ôrgơ.
H'Naômi mâo sa čô găp djuê ung ñu, sa čô êkei mdrŏng hlăm găp djuê Y-Êlimêlek, anăn gơ̆ Y-Bôas.
H'Rut mniê Môap lač kơ H'Naômi, “Brei kâo nao kơ hma duñ ti krah čăp mdiê ti tluôn pô mâo klei pap kơ kâo.” Ñu lač kơ gơ̆, “Nao bĕ, Ơ H'Bŭ.”
Snăn gơ̆ kbiă nao duñ mdiê hlăm hma tui tluôn phung wiă. Ñu truh djŏ hĕ kơ kdrêč hma Y-Bôas, pô jing găp djuê Y-Êlimêlek.
Leh anăn nĕ anei, Y-Bôas truh mơ̆ng ƀuôn Betlêhem leh anăn lač kơ phung wiă, “Brei Yêhôwa dôk mbĭt hŏng diih!” Leh anăn digơ̆ lŏ wĭt lač, “Akâo kơ Yêhôwa brei klei jăk jĭn kơ ih.”
Leh anăn Y-Bôas lač kơ dĭng buăl kiă phung wiă, “Hlei anak čô mniê êra anăn?”
Dĭng buăl kiă phung wiă lŏ wĭt lač, “Ñu jing mniê Môap, pô wĭt mbĭt hŏng H'Naômi mơ̆ng čar Môap.
Mniê anăn lač, ‘Kâo akâo kơ ih, brei kâo duñ leh anăn mkăm ti krah čăp mdiê ti tluôn phung wiă.’ Snăn gơ̆ truh, leh anăn gơ̆ ăt duñ mơ̆ng ưm aguah tơl ară anei, knŏng mdei bhiâo hlăm sang trưng.”
Snăn Y-Bôas lač kơ H'Rut, “Ară anei dôk hmư̆ bĕ, Ơ H'Bŭ. Đăm ih nao duñ hlăm hma mkăn ôh hŏ, kăn đuĕ rei mơ̆ng hma anei, ƀiădah dôk giăm hŏng phung dĭng buăl mniê kâo.
Dlăng bĕ ti hma diñu wiă leh anăn tui hlue diñu. Kâo mtă mơh kơ phung êkei hlăk ai đăm hlăp ih ôh. Leh anăn tơdah ih mhao êa, nao bĕ kơ čeh leh anăn mnăm êa phung êkei hlăk ai djăt leh.”
Hlăk anăn gơ̆ kŭp ƀô̆ ti lăn leh anăn lač kơ ñu, “Si kâo mâo hĕ klei pap ti anăp ală ih, tơl ih uêñ kơ kâo, kyuadah kâo jing sa čô tue?”
Ƀiădah Y-Bôas lŏ wĭt lač kơ gơ̆, “Jih jang klei ih ngă jăk leh kơ kmha mniê ih mơ̆ng leh ung ih djiê arăng yăl dliê jih leh kơ kâo, leh anăn si klei ih lui hĕ amĭ ama ih, čar ih pô, leh anăn hriê kơ sa phung ƀuôn sang ih amâo tuôm thâo kral êlâo ôh.
Brei Yêhôwa mưn klei ih ngă leh, leh anăn akâo kơ Yêhôwa Aê Diê phung Israel brei klei mưn bŏ ênŭm kơ ih, ti gŭ siap ñu ih hriê leh čiăng kđap!”
Leh anăn gơ̆ lač, “Ơ khua kâo, ih pap snăk kơ kâo, kyuadah ih bi juh leh kâo leh anăn blŭ hŏng klei êmhač kơ dĭng buăl mniê ih, wăt tơđah kâo amâo jing sa čô dĭng buăl mniê ih ôh.”
Ti mmông huă ƀơ̆ng, Y-Bôas lač kơ gơ̆, “Hriê tinei, ƀơ̆ng kpŭng leh anăn đrŭt klŏ kpŭng ih hlăm êa boh kriăk ƀâo.” Snăn gơ̆ dôk gŭ ti djiêu phung wiă, leh anăn ñu myơr kơ gơ̆ ƀraih đeh. Gơ̆ ƀơ̆ng tơl trei, leh anăn ăt dôk êbeh mơh.
Tơdah gơ̆ kgŭ čiăng lŏ duñ, Y-Bôas mtă kơ phung êkei hlăk ai ñu, lač, “Brei gơ̆ duñ wăt hlăm čăp mdiê đa, leh anăn đăm ghă gơ̆ ôh.
Msĕ mơh brei diih sôč đa đa amung mdiê kơ gơ̆, leh anăn lui brei gơ̆ duñ, đăm ƀuah gơ̆ ôh.”
Snăn gơ̆ duñ hlăm hma tơl tlam; leh anăn gơ̆ juă mdiê gơ̆ duñ anăn, leh anăn mâo hlăm brô sa êphah mdiê ôrgơ.
Gơ̆ mă ba leh anăn wĭt kơ ƀuôn. Gơ̆ bi êdah kơ kmha mniê gơ̆ mdiê gơ̆ duñ leh, leh anăn gơ̆ brei kơ ñu mnơ̆ng ăt dôk leh gơ̆ ƀơ̆ng tơl trei.
Kmha mniê gơ̆ lač kơ gơ̆, “Ti anôk ih duñ hruê anei? Ti anôk ih mă bruă leh? Jăk mơak yơh êkei uêñ leh kơ ih.” Snăn gơ̆ yăl dliê kơ kmha mniê gơ̆ hŏng hlei pô gơ̆ mă bruă leh, lač, “Anăn mnuih kâo mă bruă mbĭt hruê anei jing Y-Bôas.”
H'Naômi lač kơ mtâo mniê ñu, “Akâo kơ Yêhôwa brei klei jăk jĭn kơ pô mâo ai tiê jăk, amâo lui ôh phung hdĭp amâodah phung djiê!” H'Naômi lŏ lač kơ gơ̆, “Êkei anăn jing găp djuê hŏng drei, sa čô hlăm phung găp djuê drei giăm hĭn.”
H'Rut mniê Môap lač, “Êbeh kơ anăn, ñu lač kơ kâo, ‘Brei ih dôk giăm phung dĭng buăl kâo tơl diñu wiă leh jih mdiê kâo.’ ”
H'Naômi lač kơ H'Rut, mtâo mniê ñu, “Ơ H'Bŭ, jing jăk ih nao mbĭt hŏng phung dĭng buăl mniê ñu, huĭdah hlăm hma mkăn arăng srăng ngă jhat kơ ih.”
Snăn gơ̆ dôk giăm hŏng phung dĭng buăl mniê Y-Bôas, duñ tơl ruê̆ klei puôt wiă mdiê ôrgơ leh anăn mdiê ƀlê. Leh anăn gơ̆ dôk mbĭt hŏng kmha mniê gơ̆.
H'Naômi, kmha mniê gơ̆ lač kơ gơ̆, “Ơ H'Bŭ, djŏ mơ̆ jing jăk duah sa boh sang kơ ih, čiăng kơ ih dôk mơak?
Snăn, amâo djŏ hĕ Y-Bôas jing găp djuê drei, hŏng phung dĭng buăl mniê ñu ih dôk leh mbĭt? Nĕ anei ñu hdei mdiê mlam anei ti anôk prah mdiê.
Snăn mnei bĕ, mia êa mñak, hơô ao ih jăk hĭn, leh anăn nao kơ anôk prah mdiê; ƀiădah đăm brei ñu thâo kral ih ôh tơl leh ñu huă leh anăn mnăm.
Ƀiădah tơdah ñu đih, kăp dlăng anôk ñu đih; leh anăn nao pŏk abăn ti jơ̆ng ñu, leh anăn brei ih đih. Leh anăn ñu srăng lač klei ih srăng ngă.”
H'Rut lŏ wĭt lač, “Kâo srăng ngă jih klei ih lač.”
Snăn gơ̆ nao kơ anôk prah mdiê leh anăn ngă djŏ tui si kmha mniê gơ̆ lač leh kơ gơ̆.
Tơdah leh Y-Bôas huă leh anăn mnăm, ai tiê ñu mơak, leh anăn ñu nao đih pĭt ti knhal anôk mkăm mdiê. Hlăk anăn H'Rut nao djĕ lua pŏk abăn ti jơ̆ng ñu leh anăn đih.
Ti krah mlam êkei anăn kdjăt leh anăn bliư̆ anih, nĕ anei sa čô mniê đih ti jơ̆ng ñu!
Ñu lač, “Hlei ih?” Leh anăn gơ̆ lŏ wĭt lač, “Kâo gơ̆ H'Rut, dĭng buăl mniê ih. Bi klŭm bĕ ao jhung ih ti dlông dĭng buăl mniê ih, kyuadah ih jing găp djuê jĕ giăm hĭn.”
Leh anăn ñu lač, “Akâo kơ Yêhôwa brei klei jăk jĭn kơ ih, Ơ H'Bŭ. Ih bi êdah leh klei jăk anei lu hĭn kơ êlâo, kyuadah ih amâo tui duah ôh phung êkei hlăk ai, thâodah ƀun thâodah mdrŏng.
Bi ară anei đăm huĭ ôh, Ơ H'Bŭ, kâo srăng ngă kơ ih jih klei ih akâo, kyuadah jih jang mnuih ƀuôn sang kâo thâo kơ ih jing sa čô mniê mâo knuih jăk.
Sĭt nik kâo jing sa čô găp djuê giăm, ƀiădah mâo pô giăm hĭn kơ kâo.
Dôk ti anei mlam anei, leh anăn aguah mgi, tơdah ñu čiăng ngă klei djŏ kơ sa čô găp djuê giăm, jăk yơh, brei ñu ngă klei anăn. Ƀiădah tơdah ñu amâo čiăng ngă ôh klei djŏ kơ sa čô găp djuê giăm kơ ih,+ snăn tui si Yêhôwa dôk hdĭp, kâo srăng ngă klei djŏ kơ sa čô găp djuê giăm kơ ih.+ Đih bĕ tinei tơl aguah.”
Snăn gơ̆ đih ti jơ̆ng ñu tơl aguah, ƀiădah gơ̆ kgŭ êlâo kơ arăng dưi bi thâo kral; leh anăn ñu lač, “Đăm brei arăng thâo ôh kơ sa čô mniê hriê leh kơ anôk prah mdiê.”
Leh anăn ñu lač, “Mă ba ao ih hơô anăn leh anăn mblang gơ̆.” Snăn gơ̆ mblang ao anăn; leh anăn ñu mkă năm hnơ̆ng mdiê ôrgơ brei gơ̆ pŭ ba; leh anăn gơ̆ wĭt kơ ƀuôn.
Tơdah H'Rut truh kơ kmha mniê gơ̆, H'Naômi lač, “Ơ H'Bŭ, si klei truh kơ ih leh?” Gơ̆ yăl dliê kơ ñu jih klei êkei anăn ngă leh kơ gơ̆, lač,
“Ñu brei kơ kâo năm hnơ̆ng mdiê ôrgơ anei, kyuadah ñu lač, ‘Ih amâo srăng wĭt kngan êhŏng ôh kơ kmha mniê ih.’ ”
H'Naômi lŏ wĭt lač, “Ơ H'Bŭ, dôk guôn bĕ tơl ih thâo si klei anei srăng jing, kyuadah êkei anăn amâo srăng mdei ôh, ƀiădah ñu srăng bi leh klei anei hruê anei.”
Y-Bôas đĭ nao kơ ƀăng jang ƀuôn leh anăn dôk gŭ tinăn. Leh anăn nĕ anei, pô găp djuê giăm hĭn Y-Bôas blŭ anăn găn tinăn. Snăn Y-Bôas lač, “Ơ mah jiăng, weh dôk gŭ tinei bĕ.” Gơ̆ weh leh anăn dôk gŭ.
Y-Bôas ruah pluh čô khua mduôn hlăm ƀuôn leh anăn lač, “Dôk gŭ tinei bĕ.” Snăn digơ̆ dôk gŭ.
Ñu lač kơ pô găp djuê giăm hĭn, “H'Naômi, pô lŏ wĭt leh mơ̆ng čar Môap, čhĭ sa kdriêk lăn jing dŏ găp drei Y-Êlimêlek.
Snăn kâo mĭn čiăng hưn klei anăn kơ ih, leh anăn lač, Blei bĕ lăn anăn ti anăp phung dôk gŭ tinei, leh anăn ti anăp phung khua mduôn phung ƀuôn sang kâo. Tơdah ih čiăng bi tui gơ̆, brei ih bi tui bĕ; ƀiădah tơdah ih amâo čiăng ôh, brei ih hưn kơ kâo thâo, kyuadah amâo lŏ mâo ôh pô mkăn kơ ih dưi bi tui gơ̆, leh anăn kâo jing pô ti tluôn ih.” Leh anăn ñu lač, “Kâo srăng bi tui gơ̆.”
Leh anăn Y-Bôas lač, “Hruê ih blei hma mơ̆ng kngan H'Naômi, ih srăng blei msĕ mơh H'Rut, mniê Môap, mô̆ ayang, čiăng lŏ bi kơrŭ anăn ayang hlăm ngăn dưn ñu.”
Snăn pô găp djuê giăm hĭn+ lač, “Kâo amâo dưi bi tui gơ̆ kơ kâo pô ôh, huĭdah kâo bi hrŏ ngăn dưn kâo pô. Mă bĕ kơ ih pô klei kâo dưi bi tui, kyuadah kâo amâo dưi bi tui gơ̆ ôh.”
Anei klei bhiăn ênuk mphŭn dô hlăm phung Israel djŏ hŏng klei bi tui leh anăn klei bi mlih: čiăng bi sĭt klei jao anei, sa čô toh klĭt juă ñu leh anăn brei gơ̆ kơ pô mkăn, anei jing klei hưn bi sĭt hlăm phung Israel.
Snăn tơdah pô găp djuê giăm hĭn lač kơ Y-Bôas, “Blei bĕ kơ ih pô,” ñu toh klĭt juă ñu.
Leh anăn Y-Bôas lač kơ phung khua mduôn leh anăn kơ jih jang phung ƀuôn sang, “Diih jing phung hưn bi sĭt hruê anei kơ kâo blei leh mơ̆ng kngan H'Naômi jih jang dŏ Y-Êlimêlek leh anăn jih jang dŏ Y-Kiliôn leh anăn Y-Mahlôn,
wăt H'Rut mniê Môap mô̆ ayang Y-Mahlôn kâo blei leh jing mô̆ kâo, čiăng lŏ čuê anăn ayang hlăm ngăn dưn gơ̆, čiăng kơ anăn ayang amâo luč ôh mơ̆ng krah phung ayŏng adei ñu leh anăn mơ̆ng ƀăng jang ƀuôn arăng kkiêng kơ ñu. Diih jing phung hưn bi sĭt hruê anei.”
Leh anăn jih jang phung ƀuôn sang dôk ti ƀăng jang leh anăn phung khua mduôn lač, “Hmei jing phung hưn bi sĭt yơh. Akâo kơ Yêhôwa brei mniê dơ̆ng mŭt hlăm sang ih jing msĕ si H'Račel leh anăn H'Lêa, dua čô digơ̆ mdơ̆ng leh sang Israel. Brei ih mâo klei čăt đĭ lu hlăm čar Êphrata, leh anăn mâo klei hing ang hlăm ƀuôn Betlêhem;
leh anăn brei sang ih jing msĕ si sang Y-Pêres pô H'Tamar kkiêng kơ Y-Yuđa kyua phung anak Yêhôwa srăng brei kơ ih hŏng mniê hlăk ai anei.”
Snăn Y-Bôas mă H'Rut leh anăn gơ̆ jing mô̆ ñu. Ñu dôk hŏng gơ̆, leh anăn Yêhôwa brei gơ̆ ba tian leh anăn kkiêng kơ sa čô anak êkei.
Leh anăn phung mniê lač kơ H'Naômi, “Mpŭ mni kơ Yêhôwa, pô amâo lui ih ôh hruê anei amâo mâo pô jing găp djuê jĕ giăm; leh anăn brei anăn ñu mâo klei hing ang hlăm čar Israel.
Ñu srăng jing kơ ih sa čô lŏ bi kơrŭ klei hdĭp ih leh anăn sa čô čiêm rông ih êjai ih mduôn, kyuadah mtâo mniê ih, pô khăp kơ ih, pô jing yuôm hĭn kơ ih kơ kjuh čô anak êkei, kkiêng leh kơ gơ̆.”
Snăn H'Naômi mă hđeh điêt anăn, pŭ gơ̆ ti đah da ñu, leh anăn jing pô rông gơ̆.
Phung mniê riêng gah bi anăn gơ̆, lač, “Arăng kkiêng leh sa čô anak êkei kơ H'Naômi.” Diñu bi anăn gơ̆ Y-Ôbet; gơ̆ jing ama Y-Yêsê, aê Y-Đawit.
Nĕ anei phung anak čô Y-Pêres: Y-Pêres jing ama kơ Y-Hêsron,
Y-Hêsron jing ama kơ Y-Ram, Y-Ram jing ama kơ Y-Aminadap,
Y-Aminadap jing ama kơ Y-Nahsôn, Y-Nahsôn jing ama kơ Y-Salmôn,
Y-Salmôn jing ama kơ Y-Bôas, Y-Bôas jing ama kơ Y-Ôbet,
Y-Ôbet jing ama kơ Y-Yêsê, leh anăn Y-Yêsê jing ama kơ Y-Đawit.
Klei mmuñ siam hĭn kơ jih klei mmuñ, jing klei Y-Salômôn mmuñ.
Ơ čiăng kơ ih čŭm kâo hŏng ƀăng kƀông ih! Kyuadah klei ih khăp jing jăk hĭn kơ kpiê,
êa mñak ih ƀâo mngưi, anăn ih jing msĕ si êa ƀâo mngưi arăng trôč; kyuanăn yơh phung mniê êra hrông khăp kơ ih.
Atăt ba kâo mbĭt hŏng ih, brei drei ruăt bĕ. Mtao atăt kâo leh kơ adŭ ñu pĭt. Hmei srăng mơak leh anăn hơ̆k kyua ih, hmei srăng bi mni kơ klei ih khăp lu hĭn kơ kpiê. Jing djŏ yơh arăng khăp kơ ih.
Kâo jing jŭ dưn mơh, ƀiădah kâo kƀăt, Ơ phung anak mniê ƀuôn Yêrusalem, jŭ msĕ si sang čhiăm phung Kêdar, msĕ si sang čhiăm păng mtao Y-Salômôn.
Đăm dlăng kơ kâo kyua klĭt kâo jŭ ôh, kyuadah mđiă bi jŭ leh kâo. Phung anak êkei amĭ kâo ăl kơ kâo, diñu brei kâo jing pô kiă đang boh kriăk ƀâo; ƀiădah đang boh kriăk ƀâo kâo pô, kâo amâo răng kriê ôh!
Ơ pô kâo khăp, hưn bĕ kơ kâo, ti anôk ih kiă biăp ih, ti anôk ih brei biăp ih đih êjai yang hruê dơ̆ng? Kyuadah ya yuôm kâo jing msĕ si sa čô mniê guôm ƀô̆ dôk mbĭt hŏng phung biăp phung găp ih?
Tơdah ih amâo thâo ôh, Ơ mniê siam hĭn kơ phung mniê mkăn, tui bĕ kru biăp, leh anăn čiêm bĕ phung êđai bê ih giăm sang čhiăm phung mgăt biăp.
Ơ pô kâo khăp, kâo bi msĕ ih hŏng sa drei aseh ana đoh êdeh Pharaôn.
Miêng ih jing siam hŏng buê ti knga, kkuê ih siam mơh hŏng băk boh tâo yuôm.
Hmei srăng mkra kơ ih buê mah, mƀlir asăr prăk mbĭt.
Êjai mtao dôk đih ti jhưng ñu, êa mñak kâo hŭl mnâo ƀâo mngưi.
Pô kâo khăp jing kơ kâo msĕ si sa anŭng mnơ̆ng ƀâo mngưi, dôk ti plah wah ksâo kâo.
Pô kâo khăp jing kơ kâo msĕ si sa čăp mnga hêna ti phŭn boh kriăk ƀâo Êngêdi.
Nĕ anei, ih jing siam, Ơ pô kâo khăp, nĕ anei, ih jing siam êdi yơh; ală ih jing msĕ si mgăm.
Nĕ anei, ih jing siam, Ơ pô kâo khăp, ih kƀăt êdi. Jhưng pĭt drei jing rơ̆k mtah;
êda sang drei ngă hŏng kyâo sêdar, leh anăn kkal jing kyâo hngô.
Kâo jing mnga rôs tlung Sarôn, sa mnga lili hlăm tlung.
Msĕ si mnga lili ti krah adhan êruê, msĕ snăn mơh pô kâo khăp ti krah phung mniê êra.
Msĕ si sa ƀĕ ana boh pom ti krah kmrơ̆ng, msĕ snăn mơh pô kâo khăp ti krah phung êkei hlăk ai. Hŏng klei mơak snăk kâo dôk gŭ ti êyui ñu, leh anăn boh ñu jing mmih tơdah kâo ƀơ̆ng.
Ñu atăt kâo kơ sang mâo klei huă mnăm prŏng, leh anăn ñu yơr čhiăm gru klei khăp ti dlông kâo.
Lŏ bi mơai kâo bĕ hŏng boh kriăk ƀâo, bi ktang kâo hŏng boh pom; kyuadah kâo hwăt leh kyua klei kâo khăp đei.
Ơ čiăng kơ kngan điâo ñu jing dŏ boh kŏ kâo đal, leh anăn brei kngan hnuă ñu kmiêk kâo!
Ơ phung anak mniê ƀuôn Yêrusalem, kâo mtă kơ diih, hŏng anăn ktŏng leh anăn hlô rang ana hlăm dliê, đăm mčhur amâodah bi êrâo klei khăp ôh êlâo djŏ mmông.
Hmư̆ bĕ asăp pô kâo khăp! Nĕ anei, ñu hriê, êjai kdăt ti dlông čư̆, leh anăn kdưt ti dlông kbuôn.
Pô kâo khăp jing msĕ si sa drei ktŏng, amâodah sa drei hlô rang knô êdam. Nĕ anei, ñu dôk dơ̆ng ti tluôn mtih sang hmei, ñu iêp ti ƀăng bhă điêt leh anăn dlăng ti mrang ƀăng bhă.
Pô kâo khăp blŭ leh anăn lač kơ kâo: “Kgŭ bĕ, Ơ pô kâo khăp, pô siam kâo, leh anăn nao bĕ drei,
kyuadah nĕ anei, yan puih êgao leh, leh anăn adiê hjan không leh.
Mnga blang ti lăn ala, truh leh mmông mmuñ, leh anăn arăng hmư̆ leh asăp ktrâo kŭt ku hlăm lăn čar drei.
Ana boh hra mboh, leh anăn ana boh kriăk ƀâo bi mnga, leh anăn arăng ƀâo mnâo jăk diñu. Kgŭ bĕ, Ơ pô kâo khăp, pô siam kâo, leh anăn nao bĕ drei.”
Ơ mgăm kâo, hlăm anôk ƀăng kđang boh tâo, leh anăn ti ping čư̆ dơ̆ng, brei kâo ƀuh ƀô̆ mta ih, brei kâo hmư̆ asăp ih, kyuadah asăp ih blŭ jing mơak mơưr, leh anăn ƀô̆ mta ih siam sĭn.
Mă hĕ phung mja, phung êđai mja dôk bi rai đang boh kriăk ƀâo, kyuadah ana boh kriăk ƀâo drei dôk bi mnga.
Pô kâo khăp jing dŏ kâo, leh anăn kâo jing dŏ ñu, ñu atăt phung biăp ñu ti krah mnga lili.
Tơl mmông aguah ưm bi êdah leh anăn êyui đuĕ jih, Ơ pô kâo khăp, lŏ hriê bĕ, msĕ si sa drei ktŏng, msĕ si sa drei hlô rang knô êdam ti dlông čư̆.
Êjai mlam ti dlông jhưng pĭt, kâo duah pô ai tiê kâo khăp; kâo duah ñu, ƀiădah amâo ƀuh ôh.
“Ară anei kâo srăng kgŭ hiu hlăm ƀuôn prŏng, ktuê êlan leh anăn anôk wăl; kâo srăng duah pô ai tiê kâo khăp.” Kâo duah ñu leh, ƀiădah amâo ƀuh ôh.
Phung gak tuôm hŏng kâo, êjai diñu hiu hlăm ƀuôn, “Ih tuôm ƀuh mơ̆ pô ai tiê kâo khăp?”
Ƀiă riă leh kâo găn đuĕ mơ̆ng diñu, kâo ƀuh pô ai tiê kâo khăp. Kâo kmiêk ñu, amâo brei ñu đuĕ ôh tơl kâo atăt ba ñu leh kơ sang amĭ kâo, leh anăn hlăm adŭ pĭt pô kkiêng leh kơ kâo.
Ơ phung anak mniê ƀuôn Yêrusalem, kâo mtă kơ diih hŏng anăn ktŏng leh anăn hlô rang ana hlăm dliê, đăm mčhur amâodah bi êrâo klei khăp ôh êlâo djŏ mmông.
Hlei pô anăn kbiă hriê mơ̆ng kdrăn tač, msĕ si kmeh săp pui, mâo mnâo lu mnơ̆ng ƀâo mngưi, mâo wăt jih kpŭng ƀâo mngưi phung čhĭ mnia?
Nĕ anei, dŏ anăn jing mtao Y-Salômôn ti dlông grê kkung ñu! Jŭm grê anăn mâo năm pluh čô hlăm phung êkei jhŏng ktang phung Israel.
Jih jang diñu liêô đao gưm leh anăn jing phung knhăk hlăm klei bi blah, grăp čô mâo đao gưm ñu ti kơiêng, čiăng mgang klei jêč roh êjai mlam.
Mtao Salômôn ngă kơ ñu pô sa boh grê hŏng kyâo mơ̆ng čar Liƀan.
Ñu ngă giê kkung gơ̆ hŏng prăk, anôk knang gơ̆ ngă hŏng mah, anôk sun dôk guôm hŏng čhiăm hrah jŭ; hŏng klei khăp phung anak mniê ƀuôn Yêrusalem mñam čhiăm guôm hlăm lam.
Ơ phung anak mniê Siôn, nao bĕ, leh anăn dlăng Mtao Salômôn, đua đuôn mtao amĭ ñu bi mđua ñu leh ti hruê bi kuôl ung mô̆ ñu, hruê hơ̆k mơak kơ ai tiê ñu.
Nĕ anei, ih jing siam, Ơ pô kâo khăp, nĕ anei, ih jing siam êdi! ală ih jing msĕ si mgăm ti tluôn čhiăm guôm ƀô̆ ih. Ƀŭk ih jing msĕ si sa phung bê, trŭn ti ping čư̆ Galaat.
Êgei ih jing msĕ si lu biăp ana arăng kăp mlâo leh đĭ hriê mơ̆ng anôk diñu mnei, jih jang diñu mđai mdua, leh anăn amâo mâo sa drei amâo mâo êđai ôh.
Kƀông ih jing msĕ si mrai hrah, leh anăn ƀăng êgei ih siam snăk. Miêng ih jing msĕ si sa mkrah boh pomgranat ti tluôn čhiăm guôm ƀô̆ ih.
Kkuê ih jing msĕ si sang tum Y-Đawit, mdơ̆ng leh čiăng pioh mnơ̆ng bi blah, tinăn arăng kƀăk sa êbâo khil, jih khil anăn pioh kơ phung jhŏng ktang.
Dua boh ksâo ih jing msĕ si dua drei êđai hlô rang, êđai ktŏng mđai mdua, dôk ƀơ̆ng rơ̆k ti krah mnga lili.
Tơl truh aguah ưm bi êdah leh anăn êyui đuĕ jih, kâo srăng nao kơ čư̆ mnơ̆ng ƀâo mngưi leh anăn kơ kbuôn êa ƀâo mngưi.
Ơ pô kâo khăp, ih jing siam jih yơh, amâo mâo anôk jhat ôh.
Ơ mô̆ kâo, nao bĕ mbĭt hŏng kâo mơ̆ng čar Liƀan, nao bĕ drei. Đuĕ mơ̆ng čŏng čư̆ Amana, mơ̆ng čŏng čư̆ Sênir leh anăn Hermôn, mơ̆ng ƀăng êmông gu, mơ̆ng čư̆ êmông brêč.
Ai tiê kâo bha ih leh, Ơ adei kâo, mô̆ kâo, ai tiê kâo bha ih leh, hŏng klei ih kliêk dlăng kơ kâo knŏng sa bliư̆, leh anăn hŏng klei kâo ƀuh sa boh tâo yuôm ti kkuê ih.
Ơ mmih snăk klei ih khăp, Ơ adei kâo, mô̆ kâo! Klei ih khăp jăk kdlưn hĭn kơ kpiê, leh anăn êa mñak ih ƀâo mngưi hĭn kơ mnơ̆ng ƀâo mngưi mkăn!
Ơ mô̆ kâo, kƀông ih bi rôč êa hnuê, êa hnuê leh anăn êa ksâo êmô dôk ti gŭ êlah ih; mnâo čhiăm ao ih jing msĕ si mnâo čar Liƀan.
Adei kâo, mô̆ kâo jing msĕ si sa boh war djam arăng kđăl leh, sa boh war djam arăng kđăl leh, sa bĭt akŏ êa arăng kđăl leh.
Jih kƀiêng ih jing sa đang boh pom granat, mâo djăp mta boh jăk hĭn, mnga hêna mbĭt hŏng êa ƀâo mngưi,
êa ƀâo mngưi leh anăn kñĭt triêl, kalamôs leh anăn sinamôn, mbĭt hŏng jih jang ana kyâo ƀâo mgnưi, êa mir, êa alôê, mbĭt hŏng jih jang mnơ̆ng ƀâo mngưi —
sa bĭt akŏ êa hlăm war djam, sa bĭt kbăng êa hdĭp, leh anăn lu hnoh êa mơ̆ng čar Liƀan.
Mdih bĕ, Ơ angĭn mơ̆ng dưr, leh anăn hriê bĕ, Ơ angĭn mơ̆ng dhŭng! Thut bĕ ti war djam kâo, brei mnâo ƀâo mngưi ñu đung hiu tar ƀar. Brei pô kâo khăp hriê kơ war djam ñu, leh anăn ƀơ̆ng boh jăk hĭn hlăm war djam anăn.
Ơ adei kâo, mô̆ kâo, kâo hriê kơ war djam kâo, kâo pĕ êa mir wăt mnơ̆ng ƀâo mngưi kâo, kâo ƀơ̆ng ksing hnuê wăt êa hnuê kâo, kâo mnăm kpiê kâo wăt êa ksâo êmô kâo. Phung găp Ơ phung mah jiăng hmei, ƀơ̆ng leh anăn mnăm bĕ; Ơ phung bi khăp, mnăm bĕ bi hrăp!
Kâo pĭt leh, ƀiădah ai tiê kâo ăt dôk krŏng. Hmư̆ bĕ! Pô kâo khăp dôk khŏk. “Pŏk bĕ kơ kâo, Ơ adei kâo, pô kâo khăp, mgăm kâo, pô siam klă; kyuadah boh kŏ kâo msah hŏng êa nguôm, ƀŭk kâo msah hŏng êa nguôm êjai mlam.”
Kâo toh hĕ leh čhiăm ao kâo, snăn si kâo dưi lŏ hơô lĕ? Kâo rao leh jơ̆ng kâo, snăn si kâo dưi lŏ bi čhŏ diñu lĕ?
Pô kâo khăp djă leh ti kliăng ƀăng bhă, leh anăn ai tiê kâo kdjhưng mgei.
Kâo kgŭ čiăng pŏk brei kơ pô kâo khăp, leh anăn êa mir rôč ti kngan kâo, bi msah kđiêng kâo, êjai dôk djă ti kliăng ƀăng bhă.
Kâo pŏk leh kơ pô kâo khăp, ƀiădah pô kâo khăp wir đuĕ leh. Ai tiê kâo duah ñu êjai ñu blŭ. Kâo duah ñu, ƀiădah amâo ƀuh ñu ôh, kâo iêu ñu, ƀiădah ñu amâo hơŭt ôh.
Phung gak bi tuôm hŏng kâo, êjai diñu hiu hlăm ƀuôn; diñu čăm kâo, bi êka kâo, phung gak ti mnư̆ mă mđuĕ ao jhung kâo.
Kâo mtă kơ diih, Ơ phung anak mniê ƀuôn Yêrusalem, tơdah diih ƀuh pô kâo khăp, hưn brei kơ ñu kâo hwăt leh kyua klei kâo khăp đei.
Si pô ih khăp jing kdlưn hĭn kơ pô arăng mkăn khăp, Ơ pô siam hĭn kơ phung mniê mkăn? Si pô ih khăp jing kdlưn hĭn kơ pô arăng mkăn khăp, tơl ih mtă kơ hmei msĕ snăn?
Pô kâo khăp jing siam leh anăn kô̆ hrah, kdlưn hĭn ti krah phung pluh êbâo čô.
Boh kŏ ñu jing msĕ si mah yuôm hĭn, ƀŭk ñu kprêñ, jŭ msĕ si ak.
Ală ñu msĕ si mgăm dôk giăm akŏ êa, rao leh hŏng êa ksâo êmô, ală ñu dôk djŏ anôk.
Miêng ñu jing msĕ si đang mnơ̆ng ƀâo mngưi, bi đung mnâo ƀâo mngưi. Kƀông ñu jing msĕ si mnga lili, bi rôč êa mir.
Păl ñu msĕ si klŏ mah hgăl, mƀlir hŏng boh tâo yuôm. Asei mlei ñu msĕ si mnơ̆ng arăng ngă hŏng mla, mƀlir hŏng boh tâo saphir.
Jơ̆ng ñu msĕ si kmeh boh tâo marbrơ, arăng mdơ̆ng ti dlông tur mah. Arăng dlăng kơ ñu jing msĕ si čar Liƀan, jăk msĕ si kyâo sêdar.
Klei ñu blŭ jing mơak hĭn hmư̆, leh anăn arăng khăp snăk kơ ñu. Anăn yơh jing pô kâo khăp leh anăn mah jiăng kâo, Ơ phung anak mniê ƀuôn Yêrusalem.
Ti anôk pô ih khăp đuĕ nao leh, Ơ pô siam hĭn kơ phung mniê mkăn? Ti êlan pô ih khăp đuĕ nao leh, čiăng kơ hmei dưi duah ñu mbĭt hŏng ih?
Pô kâo khăp trŭn nao leh kơ war djam ñu, kơ đang mnơ̆ng ƀâo mngưi, čiăng kiă biăp ñu hlăm war djam, leh anăn duñ mnga lili.
Kâo jing dŏ kơ pô kâo khăp, leh anăn pô kâo khăp jing dŏ kâo; ñu atăt phung biăp ñu ti krah mnga lili.
Ơ pô kâo khăp, ih jing siam msĕ si ƀuôn Tirsa, kƀăt msĕ si ƀuôn Yêrusalem, ih bi krưp arăng msĕ si sa phung kahan djă čhiăm gru.
Ngiêr hĕ ală ih, đăm lŏ dlăng kơ kâo ôh, kyuadah ală ih hrip kâo — ƀŭk ih jing msĕ si sa phung bê trŭn ti ping čư̆ Galaat.
Êgei ih jing msĕ si sa phung biăp ana, đĭ hriê mơ̆ng anôk diñu mnei, jih jang diñu mđai mdua, leh anăn amâo mâo sa drei amâo mâo êđai ôh.
Miêng ih jing msĕ si sa mkrah boh pomgranat ti tluôn čhiăm guôm ƀô̆ ih.
Sa čô mtao dưi mâo năm pluh čô mô̆ leh anăn sa păn pluh čô hjŭng, wăt phung mniê êra amâo dưi yap ôh.
Bi kâo dê knŏng sa čô, mniê anei yơh jing mgăm kâo, pô siam klă kâo, pô amĭ ñu khăp hĭn, amâo mâo anôk jhat ôh hŏng amĭ pô kkiêng kơ ñu. Phung mniê êra ƀuh ñu leh anăn pia kơ ñu pô hơ̆k mơak; wăt phung mtao mniê leh anăn phung mô̆ hjŭng ƀuh ñu leh anăn bi mni kơ ñu.
“Hlei pô anei dlăng msĕ si ang dar, siam msĕ si mlan, mngač msĕ si yang hruê, thâo bi krưp arăng msĕ si sa phung kahan djă čhiăm gru?”
Kâo trŭn nao kơ đang ana boh čiăng dlăng kơ mnga hlăm tlung, čiăng ƀuh thâodah phŭn boh kriăk ƀâo bi knăt leh, thâodah boh pomgranat bi mnga leh.
Êlâo kơ kâo yŏng mĭn, msĕ si êpei kâo dôk hlăm sa boh êdeh aseh ti djiêu anak mtao kâo.
Wĭt bĕ, wĭt bĕ, Ơ mniê ƀuôn Sulam, wĭt bĕ, wĭt bĕ, čiăng kơ hmei dưi dlăng kơ ih. Ya ngă diih čiăng dôk dlăng kơ mniê ƀuôn Sulam, êjai ñu kdŏ ti anăp dua phung mmuñ?
Ơ anak mniê mtao, guôp snăk dlăng kơ jơ̆ng ih čŭt klĭt juă! Pha ih wĭl msĕ si boh tâo yuôm, jing bruă sa čô pô krah bruă mbruă.
Phŭn msăt ih jing msĕ si sa boh êlŭ điêt wĭl amâo tuôm kƀah ôh kpiê. Tian ih jing msĕ si sa kăm mdiê ƀlê, mnga lili kwang jŭm dar.
Ksâo ih jing msĕ si dua drei êđai hlô rang, msĕ si êđai ktŏng mđai mdua.
Kkuê ih jing msĕ si sang tum ngă hŏng mla. Ală ih jing msĕ si ƀlŭng êa ênao ti ƀuôn Hêsbôn, giăm ƀăng jang Bat-Rabim. Adŭng ih jing msĕ si sang tum čar Liƀan, dlăng phă ƀuôn Damas.
Boh kŏ ih jing msĕ si čư̆ Karmel, leh anăn ƀŭk ih dlông dlăng msĕ si čhiăm hrah jŭ. Êjai mtao dlăng kơ ƀŭk siam ih, ai tiê ñu bha ih leh.
Ih jing siam snăk leh anăn bi mơak kơ arăng, Ơ pô arăng khăp, Ơ mniê êra siam dlăng!
Awan ih kdrăm msĕ si sa ƀĕ ana boh đung, leh anăn ksâo ih jing msĕ si kmrŭ boh ñu.
Kâo lač kâo srăng đĭ ana boh đung anăn leh anăn djă kơ̆ng ti boh ñu. Ơ, čiăng snăk kơ ksâo ih jing msĕ si kmrŭ boh kriăk ƀâo, leh anăn mnâo êwa ih msĕ si mnâo boh pom,
leh anăn klei ih čŭm jing msĕ si kpiê jăk hĭn, rôč ênưih pưih ti ƀăng kƀông phung dôk pĭt.
Kâo jing dŏ pô kâo khăp, leh anăn ñu čiăng knŏng kơ kâo mơh.
Hriê bĕ, Ơ pô kâo khăp, brei drei nao kơ hma leh anăn đăm hlăm ƀuôn điêt;
brei drei nao ưm kơ đang boh kriăk ƀâo, čiăng ƀuh thâodah phŭn boh kriăk ƀâo bi knăt leh, thâodah mnga boh kriăk ƀâo blang leh, leh anăn thâodah boh pomgranat dôk bi mnga. Tinăn kâo srăng jao kâo pô kơ ih kyua klei khăp.
Boh mandragôr bi đung mnâo ƀâo mngưi, leh anăn ti dlông ƀăng bhă drei mâo jih jang boh jăk hĭn, boh mrâo wăt boh hđăp, boh anăn kâo pioh leh kơ ih, Ơ pô kâo khăp.
Ơ čiăng snăk kơ ih jing msĕ si sa čô ayŏng kơ kâo, pô mam leh ti ksâo amĭ kâo! Tơdah kâo bi tuôm hŏng ih ti êngao, kâo srăng čŭm ih, leh anăn amâo mâo pô srăng bi êmut kơ kâo ôh.
Kâo srăng atăt ba ih kơ sang amĭ kâo, tinăn ñu pô bi hriăm leh kâo. Kâo srăng brei kơ ih mnăm kpiê mmih, leh anăn êa djiêt leh mơ̆ng boh pomgranat kâo.
Ơ čiăng snăk kơ kngan điâo ñu jing dŏ boh kŏ kâo đal, leh anăn kngan hnuă ñu kmiêk kâo!
Kâo mtă kơ diih, Ơ phung anak mniê ƀuôn Yêrusalem, đăm mčhur amâodah bi êrâo klei khăp ôh êlâo djŏ mmông.
Hlei mniê anăn pô hriê mơ̆ng kdrăn tač, êjai dôk knang kơ pô ñu khăp? Ti gŭ ana boh pom kâo bi êrâo ih, tinăn amĭ ih kkiêng leh kơ ih hŏng klei ruă, tinăn yơh ñu đih pui kkiêng kơ ih.
Brei kâo jing msĕ si sa mnơ̆ng kđăm đuôm ti ai tiê ih, msĕ si sa mnơ̆ng kđăm ti păl ih; kyuadah klei khăp jing ktang msĕ si klei djiê, klei trih jing jhat ƀai msĕ si msat. Ñu trơ̆ng msĕ si pui, êlah pui hlơr hĭn.
Lu êa amâo dưi truih klei khăp ôh, kăn êa lip dưi bi kngăm ñu rei. Tơdah sa čô êkei čiăng blei klei khăp hŏng jih ngăn ñu hlăm sang, arăng srăng hngah hĕ.
Hmei mâo sa čô adei mniê, leh anăn gơ̆ ka čăt ksâo ôh; ya hmei srăng đru kơ adei mniê hmei, ti hruê arăng akâo dôk ñu?
Tơdah gơ̆ jing msĕ si mnư̆, hmei srăng mdơ̆ng ti dlông gơ̆ sa mtih mgang hŏng prăk; ƀiădah tơdah gơ̆ jing sa boh ƀăng bhă, hmei srăng kal mgang gơ̆ hŏng mdhă kyâo sêdar.
Kâo jing leh sa mnư̆, leh anăn ksâo kâo jing msĕ si sang tum; leh anăn kâo jing kơ ală ñu msĕ si pô brei klei bi hrăp ai tiê.
Y-Salômôn mâo đang boh kriăk ƀâo ti ƀuôn Baal-Hamôn. Ñu brei phung kiă mưn đang boh kriăk ƀâo anăn; grăp čô srăng ba sa êbâo klŏ prăk mơ̆ng boh mnga ñu.
Đang boh kriăk ƀâo kâo pioh kơ kâo pô yơh. Ơ Y-Salômôn, ih dưi mâo sa êbâo klŏ prăk anăn, leh anăn dua êtuh klŏ pioh kơ phung kiă boh anăn.
Ơ pô dôk hlăm war djam, phung găp kâo kăp hmư̆ kơ asăp ih blŭ; brei kâo hmư̆ asăp ih!
Hriê djăl, Ơ pô kâo khăp, leh anăn jing msĕ si sa drei ktŏng amâodah sa drei hlô rang knô êdam ti dlông čư̆ ƀâo mngưi.
